Kirous vaihtuu siunaukseksi
Helmikuun 11.

"Toipumisen myötä meistä on tullut hyvin kiitollisia...  Meillä on sairaus, mutta me toivumme kyllä."
Perusteksti s. 9

Huumekierre ei ollut huviretki; monet meistä selvisivät siitä vain juuri ja juuri hengissä. Mutta, jos jatkamme kiihkoilua sairaudesta, surkuttelemme mitä se meille on tehnyt ja säälimme itseämme, koska jäimme siitä niin huonoon kuntoon  -  silloin juutumme katkeruuteen ja kaunaan. Tie vapauteen ja hengelliseen kasvuun alkaa siitä missä katkeruus päättyy, hyväksymisestä.

Addiktion aiheuttamaa kärsimystä ei voi kieltää. Kuitenkin juuri tämä sairaus toi meidät Nimettömiin Narkomaaneihin; ilman sitä emme olisi etsineet emmekä löytäneet toipumisen siunausta. Eristäessään meidät muista se pakotti meidät etsimään toveruutta. Aiheuttamalla meille kärsimystä se toi meille kokemusta, jonka kautta kykenemme antamaan muille apua, jota kukaan muu ei yhtä ainutlaatuisella tavalla kykene tarjoamaan. Pakottaessaan meidät polvillemme antoi addiktio meille tilaisuuden antautua rakastavan korkeamman voimaan huomaan.

Emme voisi toivoa addiktiosairautta kenellekään. Kuitenkin, tosiasiana on ja pysyy se, että meillä addikteilla on jo tämä sairaus  -  samoin se, että ilman tätä sairautta emme olisi koskaan päätyneet hengelliselle tiellemme. Tuhannet ihmiset etsivät koko elämänsä sitä, mitä me olemme löytäneet Nimettömistä Narkomaaneista: toveruutta, merkitystä elämälle, tietoista yhteyttä korkeampaan voimaan. Tänään olemme kiitollisia kaikesta, mikä on johtanut meidät tähän siunaukseen.


Juuri tänään: Hyväksyn sairauteni tosiasiana ja tavoittelen toipumisen tuomaa siunausta.



Epävirallinen käännös "Just for Today"  -  kirjasta, vain NA:n sisäiseen käyttöön.

                                       

