Kuka todella toipuu?
Huhtikuun 28.

"Voimme hyödyntää askeleita parantaaksemme asenteitamme."
Perusteksti s. 60

Ollessamme uusia toipumisessa, meillä oli tavallisesti ainakin yksi henkilö, jota emme kerta kaikkiaan voineet sietää. Meistä tämä henkilö oli töykein ja inhottavin ihminen ohjelmassa. Tiesimme, että oli jotain, mitä voisimme tehdä, joku toipumisen periaate, jota voisimme soveltaa päästäksemme siitä, mitä tunsimme tätä henkilöä kohtaan  -  mutta mitä? Kysyimme kummiltamme opastusta. Todennäköisesti meille vakuutettiin, huvittuneesti hymyillen, että kunhan vain pysymme mukana, huomaamme, että tuo henkilö toipuu. Meistä siinä oli järkeä. Uskoimme, että NA:n askeleet toimivat jokaisen elämässä. Jos ne voisivat toimia meille, ne voisivat toimia myös tälle kamalalle ihmiselle.

Aikaa kului, ja jossain vaiheessa huomasimme, että tuo henkilö ei näyttänyt enää niin töykeältä ja inhottavalta kuin ennen. Itse asiassa hänestä oli tullut suorastaan siedettävä, jopa rakastettava. Koimme miellyttävän järkytyksen, kun tajusimme, kuka todella oli toipunut. Koska olimme pysyneet mukana, koska olimme jatkaneet askelten työskentelyä, käsityksemme tästä ihmisestä oli muuttunut. Henkilöstä, joka oli ahdistanut meitä, oli tullut "siedettävä", koska olimme tulleet suvaitsevammiksi, hänestä oli tullut "rakastettava", koska olimme oppineet rakastamaan.

Joten kuka todella toipuu? Me toivumme! Kun noudatamme ohjelmaa, saavutamme uuden näkemyksen niistä, jotka ovat ympärillämme saavuttamalla uuden näkemyksen itsestämme. 

	
Juuri tänään: Muut toipuvat kuten minäkin. Tänään olen suvaitsevainen ja yritän rakastaa niitä, jotka tapaan.



Epävirallinen käännös "Just for Today"  -  kirjasta, vain NA:n sisäiseen käyttöön.



