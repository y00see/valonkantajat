Kerro totuus
Elokuun 17.

"Eräs sairautemme oire on vieraantuminen, ja rehellinen jakaminen vapauttaa meidät toipumaan."
Perusteksti s. 80


Totuus yhdistää meidät elämään, kun taas pelko, eristäytyminen ja epärehellisyys vieraannuttavat meidät siitä. Käyttävinä addikteina salasimme niin paljon totuutta itsestämme niin suurelta osalta maailmaa kuin mahdollista. Pelkomme esti meitä avautumasta muille ja siten suojasi meitä siltä, mitä muut voisivat tehdä, jos näyttäisimme haavoittuvilta. Pelkomme esti meitä kuitenkin myös saamasta yhteyttä maailmaamme. Elimme kuin avaruusolennot omalla planeetallamme, aina yksin ja tullen vähitellen yhä yksinäisemmiksi.

Kaksitoista askelta ja toipuvien addiktien toveriseura antavat sellaisille ihmisille kuin me paikan jossa voimme turvallisesti kertoa totuuden itsestämme. Voimme rehellisesti myöntää turhauttavan, nöyryyttävän voimattomuutemme addiktion suhteen, koska tapaamme monia muita, jotka ovat olleet samassa tilanteessa  -  heidän joukossaan olemme turvassa. Jatkaessamme askelten työskentelyä kerromme lisää totuutta itsestämme. Mitä enemmän niin teemme, sitä todellisempaa yhteyttä ympäröivään maailmaan koemme.

Tänään meidän ei tarvitse piiloutua totuudelta suhteissamme ihmisiin, paikkoihin ja asioihin elämässämme. Hyväksymme nämä suhteet juuri sellaisina kuin ne ovat ja meillä on paikkamme niissä. Varaamme joka päivä aikaa kysyäksemme: "Kerronko totuuden itsestäni?" Aina kun näin teemme, siirrymme kauemmaksi addiktiotamme kuvaavasta vieraantumisesta ja lähemmäksi vapautta, jonka toipuminen voi meille tuoda.


Juuri tänään: Totuus on yhteyteni todellisuuteen. Tänään varaan aikaa kysyäkseni itseltäni: "Puhunko totta?"



Epävirallinen käännös "Just for Today"  -  kirjasta, vain NA:n sisäiseen käyttöön.

