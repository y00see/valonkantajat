Riippuvainen Korkeimmasta Voimasta
Lokakuun 7.

"Toipuvina addikteina huomaamme yhä olevamme riippuvaisia, mutta riippuvuutemme on siirtynyt ympärillämme olevista asioista rakastavaan Jumalaan ja siihen sisäiseen voimaan, jota saamme suhteessamme häneen"
Perusteksti s. 77


Kapinointi on monille addikteille luonteenomaista. Emme halunneet olla riippuvaisia kenestäkään tai mistään, emmekä ainakaan  Jumalasta. Käyttämisen kauneus oli mielestämme siinä, että se antoi meille vallan olla ja tuntea mitä ikinä itse halusimmekaan. Mutta hinta jonka maksoimme tästä näennäisestä vapaudesta, oli pahimmat painajaisemmekin ylittävä riippuvuus. Käyttäminen enemmänkin orjuutti kuin vapautti meidät.

Kun tulimme Nimettömiin Narkomaaneihin opimme, ettei riippuvuuden Jumalasta tarvitse merkitä sitä mitä ehkä olimme luulleet. Kyllä, jos halusimme mielemme terveyden takaisin, meidän täytyisi ottaa käyttöön "itseämme suurempi Voima". Saatoimme kuitenkin valita oman käsityksemme tästä  Korkeammasta Voimasta. Saatoimme jopa keksiä sellaisen. Huomasimme ettei riippuvuus Korkeammasta Voimasta rajoittaisi meitä; se vapauttaisi meidät.

Voima jonka löydämme toipumisesta, on se joka meiltä itseltämme puuttui. Se on rakkaus jota emme uskaltaneet toivoa saavamme muilta. Se on tunne omasta suunnastamme jota meillä ei koskaan ollut, ohjauksesta jota emme voineet nöyrtyä pyytämään tai luottaa muilta saavamme. Tänään olemme kiitollisia että meillä on Korkein Voima johon luottaa.


Juuri Tänään:  Ripustaudun käsitykseni mukaiselta Jumalalta saamaani rakkauteen ja sisäiseen ohjaukseen.



Epävirallinen käännös "Just for Today"  -  kirjasta, vain NA:n sisäiseen käyttöön.

