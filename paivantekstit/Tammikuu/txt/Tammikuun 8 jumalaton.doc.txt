Kasvaminen

Tammikuun 8. 

”Henkinen vireemme on menestyksellisen toipumisen perusta, joka
tarjoaa mahdollisuuden rajattomaan kasvuun.”

Perusteksti s. 48

Kun jäsenemme juhlivat puhtaana olemisensa vuosipäiviään, he sanovat
usein ”kasvaneensa” NA:ssa. ”Mitähän tuo tarkoittaa?”, me
mietimme. Alamme ihmetellä, olemmeko aikuisia. Tarkastelemme
elämäämme ja kyllä, kaikki aikuisuuden merkit löytyvät:
shekkivihko, lapset, työpaikka, velvollisuudet. Kuitenkin
sisimmissämme tunnemme itsemme lapsiksi. Yhä edelleen elämä useinkin
hämmentää meitä. Emme aina tiedä mitä tehdä. Ihmettelemme joskus,
olimmeko todella aikuisia, vaiko lapsia, jotka vain jotenkin ovat
joutuneet aikuisen ruumiiseen ja saaneet aikuisen velvollisuudet. 

Kasvua ei voi kunnolla mitata fyysisellä iällä, eikä
velvollisuuksien laajuudella. Paras kasvun mitta on henkinen kuntomme,
toipumisemme perusta. Jos yhä olemme riippuvaisia muiden ihmisten,
paikkojen ja asioiden tuottamasta tyydytyksestä niin kuin pieni lapsi
on kaikessa riippuvainen vanhemmistaan, meillä todellakin on kasvun
varaa. Mutta jos voimme olla varmoja henkisen pohjamme hyvästä
kunnosta ja pidämme siitä huolehtimisesta tärkeimpänä
velvollisuutenamme, voimme kasvaa aikuisuuteen. Tältä perustalta
mahdollisuutemme kasvuun on rajaton. 

Juuri tänään: Kypsyyteni mitta on se, missä määrin kannan vastuuta
oman henkisen kuntoni huoltamisesta. Tänään se on elämässäni
etusijalla.

Epävirallinen käännös ”Just for Today” – kirjasta, vain NA:n
sisäiseen käyttöön.

