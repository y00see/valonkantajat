Yhtenäisyys ja samankaltaisuus

Tammikuun 21.

”Yhtenäisyys on NA:n elinehto.”

Perusteksti s. 68

Yhtenäisyys ei ole samankaltaisuutta. Yhtenäisyys lähtee siitä
tosiasiasta, että meillä on yhteinen päämäärä – toipua itse ja
auttaa muita pääsemään irti huumeista. Ja monesti me huomaamme,
että vaikka ponnistelemme kohti samaa tavoitetta, keinomme ja tapamme
voivat olla hyvinkin erilaisia. Emme voi tyrkyttää omia ajatuksiamme
yhtenäisyydestä toisille, emmekä saa sekoittaa yhtenäisyyttä
samankaltaisuuteen. Tosiasiassa NA:n ohjelman suuri viehätys on juuri
sen samankaltaisuuden puute. Yhtenäisyys on meidän yhteisessä
tavoitteessamme, ei yksittäisten hyvää tarkoittavien jäsenten
tyrkyttämissä normeissa. Ryhmä, jonka yhtenäisyys lähtee
jäsentensä rakastavista sydämistä, sallii jokaisen addiktin
levittää sanomaa omalla ainutlaatuisella tavallaan.

Kun olemme toistemme kanssa tekemisissä NA:ssa, olemme välillä
asioista kovastikin eri mieltä. Meidän tulee kuitenkin muistaa, että
yksityiskohdat miten asiat saadaan tehdyiksi, eivät välttämättä ole
tärkeitä niin kauan kuin keskitymme ryhmän yhteiseen tavoitteeseen.
Saamme nähdä sellaisten jäsenten, jotka ovat kiihkeästi eri mieltä
arkipäiväisistä asioista, puhaltavan yhteen hiileen, kun uusi tulokas
hakee apua. Joku oli paikalla meitä varten silloin kun me saavuimme
NA:han. Nyt on meidän vuoromme olla paikalla muita varten. Tarvitsemme
yhtenäisyyttä osoittaaksemme uudelle tulokkaalle, että tämä
elämäntapa toimii.

Juuri tänään: Ponnistelen ollakseni osa toveriseuraa. Tiedän, että
yhtenäisyys ei ole samankaltaisuutta.

Epävirallinen käännös ”Just for Today” – kirjasta, vain NA:n
sisäiseen käyttöön.

