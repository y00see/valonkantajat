Opimme uudelleen elämään

Tammikuun 27.

”Opimme uusia tapoja elää. Vanhat käsityksemme eivät enää
rajoita meitä.”

Perusteksti s. 62

Voi olla, että meille on lapsina opetettu, kuinka erottaa hyvä pahasta
ja muita elämän perusasioita – tai sitten ei. Sillä ei ole
merkitystä; siinä vaiheessa, kun löysimme toipumisen, oli useimmilla
meistä vain heikko käsitys siitä, kuinka tulisi elää.
Eristäytymisemme muusta yhteiskunnasta oli johtanut
välinpitämättömyyteen inhimillisten perusvelvollisuuksien suhteen ja
saanut meidät kehittämään omituisia ”henkiinjäämistaitoja”
pärjätäksemme maailmassa, jossa elimme.

Jotkut meistä eivät osanneet puhua totta; toiset puolestaan olivat
niin suorapuheisia, että loukkasivat jokaista, jolle puhuivat. Jotkut
meistä eivät osanneet käsitellä yksinkertaisimpiakaan
henkilökohtaisia ongelmiaan, kun taas toiset yrittivät ratkaista koko
maailman ongelmat. Jotkut meistä eivät koskaan suuttuneet, edes kun
heitä kohdeltiin epäoikeudenmukaisesti; toiset sen sijaan valittivat
yhtenään kaikista ja kaikesta.

Olipa ongelmamme mikä tahansa, miten äärimmäinen vain, on meillä
kaikilla mahdollisuus Nimettömissä Narkomaaneissa oppia uudestaan,
kuinka elää. Ehkä meidän on opittava ystävällisyyttä ja toisista
välittämistä. Ehkä meidän on hyväksyttävä omat velvollisuutemme.
Tai mahdollisesti meidän on voitettava pelkomme ja otettava vastaan
haasteita. Voimme olla varmoja yhdestä asiasta: joka päivä, vain
elämällä elämää, opimme jotain uutta.

Juuri tänään: Tiedän elämästä enemmän kuin eilen, mutten yhtä
paljon kuin tulen huomenna tietämään. Tänään opin jotain uutta.

Epävirallinen käännös ”Just for Today” – kirjasta, vain NA:n
sisäiseen käyttöön.

