Pelko neljättä askelta kohtaan
Toukokuun 15.

"Tämän askeleen kohdalla useimmat meistä pelkäävät, että heidän sisällään on hirviö, joka vapaaksi päästessään tuhoaa heidät."
Perusteksti s. 29
                                                                               
Useimpia meistä kauhistuttaa tarkastella itseämme, luodata sisimpäämme. Pelkäämme, että jos tutkimme tekojamme ja vaikuttimiamme, löydämme pohjattoman mustan itsekkyyden ja vihan kuilun. Mutta kun otamme neljännen askeleen, tulemme huomaamaan, ettei noille peloille ollutkaan aihetta. Olemme inhimillisiä kuten kaikki muutkin  -  ei sen enempää eikä vähempää.

Meillä kaikilla on luonteenpiirteitä, joista emme ole erityisen ylpeitä. Huonona päivänä saatamme ajatella, että virheemme ovat pahempia kuin kellään muulla. Meille tulee epäilyksen hetkiä itsemme suhteen. Kyseenalaistamme vaikuttimemme. Saatamme jopa kyseenalaistaa koko olemassaolomme. Mutta, jos voisimme lukea jäsentovereidemme ajatuksia, huomaisimme heidän käyvän samanlaista taistelua. Emme ole parempia emmekä huonompia kuin kukaan muu.

Voimme muuttaa vain sellaista, minkä huomaamme ja minkä ymmärrämme. Sen sijaan, että jatkuvasti pelkäisimme, mitä sisällemme on hautautunut, voimme tuoda sen valoon. Silloin emme enää pelkää, ja toipumisemme kukoistaa tietoisuutemme täydessä valossa.


Juuri tänään: Pelkään sitä mistä en ole tietoinen. Tuon pelkoni valoon ja annan niiden haalistua.



Epävirallinen käännös "Just for Today"  -  kirjasta, vain NA:n sisäiseen käyttöön.



