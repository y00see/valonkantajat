Kuunteleminen
Joulukuun 9.

"Tämä kuuntelemisen taito on lahja joka paranee kasvumme myötä. Elämä saa uuden merkityksen, kun avaudumme ottamaan vastaan tämän lahjan."
Perusteksti s. 116


Oletko joskus katsellut kahden pienen lapsen keskustelevan keskenään? Toinen puhuu purppuranpunaisista lohikäärmeistä, kun taas toinen valittaa toisessa kengässään olevan hiekan aiheuttamaa epämukavuutta. Joskus kohtaamme samanlaisia kommunikaatio-ongelmia oppiessamme kuuntelemaan toisia. Voimme ponnistella kokouksissa yrittäen epätoivoisesti kuunnella henkilön jakavan kokemustaan samaan aikaan, kun mietimme kuumeisesti, mitä sanomme, kun tulee meidän vuoromme puhua. Keskustelussa voimme yhtäkkiä tajuta, että vastauksillamme ei ole mitään tekemistä meille esitettyjen kysymysten kanssa. Ne ovat sen sijaan puheita, jotka ovat syntyneet ollessamme itseemme kohdistuvan pakkomielteen vallassa.

On vaikeaa oppia, miten kuunnella  -  todella kuunnella, mutta tehtävä ei ole mahdoton. Voisimme aloittaa huomioimalla vastauksissamme, mitä keskustelukumppanimme sanoo. Voisimme kysyä, onko mitään, miten voisimme auttaa, kun joku ilmaisee ongelman. Pienellä harjoituksella voimme löytää suuremman vapauden omahyväisyydestä, sekä läheisemmän yhteyden ihmisiin elämässämme.


Juuri tänään: Hiljennän omat ajatukseni ja kuuntelen, mitä jollakin toisella on sanottavaa.



Epävirallinen käännös "Just for Today"  -  kirjasta.

