Kiitollisuutemme jakaminen
Toukokuun 3.

"Kiitollisuuteni puhuu, kun välitän ja jaan toisten kanssa NA-elämäntavan."
Gratitude Prayer
                                                                               
Mitä kauemmin pysymme puhtaana, sitä enemmän tunnemme kiitollisuutta toipumisestamme. Nämä kiitollisuuden tunteet eivät rajoitu tiettyihin lahjoihin kuten uusiin ystäviin tai kykyyn tehdä työtä. Yhä useammin ne tulevat uudessa elämässämme tuntemastamme kokonaisvaltaisesta ilosta. Varmuus siitä, mihin suuntaan elämämme olisi kehittynyt ilman ihmettä, jonka koimme Nimettömissä Narkomaaneissa, lisää kiitollisuuden tunteita entisestään.

Nämä tunteet ovat niin kokonaisvaltaisia, niin ihmeellisiä ja toisinaan niin valtavia, että usein emme löydä sanoja niitä kuvaamaan. Toisinaan itkemme onnellisuudesta, kun puhumme kokouksissa, ja kuitenkin hapuilemme sanoja ilmaistaksemme tunteemme. Tahdomme niin palavasti välittää tuntemamme kiitollisuuden tulokkaille, mutta näyttää siltä, että kielessämme ei ole tarpeeksi voimakkaita sanoja sen kuvailemiseen. 

Kun jaamme kyyneleet silmissämme, kun kakistelemme, emmekä kykene lainkaan puhumaan  -  nämä ovat hetkiä, jolloin kiitollisuutemme välittyy selvimmin. Jaamme kiitollisuutemme toisten kuultavaksi ja ymmärrettäväksi suoraan sydämistämme toisten sydämiin. Kiitollisuutemme välittyy osuvasti, vaikka emme löytäisi sanoja sen kuvaamiseen. 


Juuri tänään: Kiitollisuudellani on oma ääni; kun se puhuu, sydän ymmärtää. Tänään jaan kiitollisuuteni toisten kanssa, vaikka en löytäisi sanoja sen kuvaamiseen.



Epävirallinen käännös "Just for Today"  -  kirjasta, vain NA:n sisäiseen käyttöön.


