Antautumisesta hyväksymiseen
Marraskuun 11.

"Antaudumme hiljaa ja annamme Jumalan  -  sellaisena kuin hänet käsitämme  -  huolehtia meistä."
Perusteksti s. 28


Antautuminen ja hyväksyminen ovat kuin ihastus ja rakkaus. Ihastuminen alkaa, kun tapaamme jonkun merkityksellisen ihmisen. Ihastus ei vaadi muuta kuin ihastumisemme kohteen tunnustamisen. Ihastuksen muuttuminen rakkaudeksi edellyttää paljon ponnistelua. Tuon alkuyhteyden täytyy kasvaa hitaasti, kärsivällisesti kestäväksi siteeksi. 

Sama pätee antautumiseen ja hyväksymiseen. Antaudumme, kun tajuamme voimattomuutemme. Hitaasti opimme uskomaan, että itseämme suurempi voima voi pitää meistä huolta. Antautuminen muuttuu hyväksymiseksi, kun annamme tämän voiman tulla elämäämme. Tutkimme itseämme ja annamme Jumalamme nähdä meidät sellaisena kuin olemme. Kun olemme päästäneet Jumalan  -  sellaisena kuin hänet käsitämme  -  itsemme syvyyksiin, me hyväksymme enemmän Jumalan huolenpitoa. Pyydämme tämän voiman vapauttamaan meidät luonteemme heikkouksista ja auttamaan meitä hyvittämään tekemiämme vääriä tekoja. Sitten antaudumme uudelle elämälle parantaen tietoista yhteyttämme, sekä hyväksyen korkeamman voiman jatkuvan huolenpidon, ohjauksen ja voiman.

Antautuminen, kuten ihastuminen, voi olla elämänikäisen suhteen alku. Jotta antautuminen kuitenkin kääntyy hyväksymiseksi, meidän täytyy antaa Jumalan  -  sellaisena kuin hänet käsitämme  -  huolehtia meistä joka päivä.


Juuri tänään: Toipumiseni on enemmän kuin ihastus. Olen antautunut. Tänään pidän yllä tietoista yhteyttä korkeampaan voimaani ja hyväksyn tuon voiman jatkuvan huolenpidon minua kohtaan.



Epävirallinen käännös "Just for Today"  -  kirjasta, vain NA:n sisäiseen käyttöön.

