Mitä tahansa
Toukokuun 5.

"...Olin valmis tekemään mitä tahansa pysyäkseni puhtaana."
Perusteksti s. 217
                                                                               
                                                                               
"Mitä tahansa?" tulokkaat ihmettelevät. "Mitä tarkoitatte sanoessanne mitä tahansa?" he kysyvät. Pystyäksemme selittämään, mitä tarkoitamme, voi olla hyödyllistä, että muistelemme aikaa, jolloin käytimme huumeita, ja sitä, mitä olimme silloin valmiita tekemään pysyäksemme huumautuneena. Olimmeko halukkaita ajamaan useita kilometrejä saadaksemme huumeita? Yleensä olimme. Jos olemme yhtä huolestuneita puhtaana pysymisestämme kuin olimme käyttämisestämme, on johdonmukaista, että teemme mitä vain päästäksemme kokoukseen. 

Emmekö tehneetkin huumeita käyttäessämme hulluja, mielenvikaisia tekoja, tai käyttäneet tuntemattomia aineita toisten opastamina? Miksi sitten on useimmiten niin vaikeaa ottaa ohjausta vastaan toipumisessamme, varsinkin kun opastus on tarkoitettu edistämään kasvuamme? Emmekö myös usein huumeita käyttäessämme kääntyneet epätoivoisena korkeamman voimamme puoleen ja sanoneet: "Pelasta minut tästä pulasta!" Miksi sitten on niin vaikeaa pyytää Jumalan apua toipumisessamme?

Huumeita käyttäessämme olimme yleensä ennakkoluulottomia, kun kyse oli keinojen ja tapojen keksimisestä huumeiden hankkimiseksi. Jos pystymme soveltamaan samaa ennakkoluulottomuuden periaatetta toipumiseemme, yllätymme siitä, kuinka nopeasti saamme otteen NA-ohjelmasta. Kuten usein sanotaan, parhaat konstimme johtivat meidät Nimettömiin Narkomaaneihin. Jos olemme halukkaita tekemään mitä tahansa, seuraamaan ohjeita ja pysymään ennakkoluulottomina, voimme pysyä puhtaana.


Juuri tänään: Olen halukas tekemään mitä tahansa pysyäkseni puhtaana. Minusta tulee niin ennakkoluuloton ja halukas seuraamaan opastusta kuin on tarpeen.



Epävirallinen käännös "Just for Today"  -  kirjasta, vain NA:n sisäiseen käyttöön.

