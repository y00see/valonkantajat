Taivu tuulen mukana
Syyskuun 11.

"Opimme tulemaan joustaviksi...Koemme uudistuvamme uusien asioiden paljastuessa."
Perusteksti s. 111


"Joustavuus" ei kuulunut sanavarastoomme käyttöaikanamme. Olimme tulleet pakkomielteisiksi huumeiden antaman raa'an mielihyvän suhteen ja kovettuneet kaikille pehmeämmille, herkemmille, äärettömän vaihteleville nautinnoille, joita ympäröivässä maailmassa on. Sairautemme oli muuttanut elämän itsensä jatkuvaksi vankiloiden, laitosten ja kuoleman uhkaksi, uhkaksi, jota vastaan olimme kovettaneet itsemme vielä enemmän. Lopulta meistä tuli hauraita. Elämän tuulen pienimmän henkäyksen mukana me viimein murruimme, särkyneinä, lyötyinä, ilman muuta vaihtoehtoa kuin antautuminen.

Mutta toipumisen kaunista ironiaa on, että antautuessamme löydämme addiktiossamme kadottamamme joustavuuden, jonka puuttuminen oli meidät lyönyt. Saimme takaisin kyvyn taipua elämän tuulissa murtumatta. Kun tuuli puhalsi, tunsimme sen rakastavan hyväilyn ihollamme, kun ennen olisimme kovettaneet itsemme kuin myrskyn hyökkäystä vastaan.

Elämän tuulet puhaltavat uutta ilmaa tiellemme joka hetki, ja sen mukana uudet tuoksut, uudet nautinnot, vaihtelevat, aavistuksen erilaiset. Kun taivumme elämän tuulessa, tunnemme, kuulemme, kosketamme, haistamme ja maistamme kaiken, mitä sillä on meille tarjottavana. Ja kun uudet tuulet puhaltavat, tunnemme uudistuvamme.


Juuri tänään: Korkeampi voima, auta minua taipumaan elämän tuulen mukana ja kunnioittaa sen ohimenevyyttä. Vapauta minut jäykkyydestä.



Epävirallinen käännös "Just for Today"  -  kirjasta, vain NA:n sisäiseen käyttöön.

