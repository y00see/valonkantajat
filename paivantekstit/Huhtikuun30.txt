Jumala tekee puolestamme
Huhtikuun 30.

"Jatkuva toipuminen riippuu suhteestamme rakastavaan Jumalaan, joka huolehtii meistä ja tekee puolestamme sen, minkä koemme omin voimin mahdottomaksi."
Perusteksti s. 108

Miten usein olemme kuulleet kokouksissa sanottavan "Jumala tekee puolestamme sen, mihin emme itse kykene"? Ajoittain saatamme juuttua toipumisessamme, kyvyttöminä, pelokkaina tai haluttomina tekemään päätöksiä, joiden tiedämme olevan välttämättömiä päästäksemme eteenpäin. Ehkä olemme kykenemättömiä lopettamaan suhdetta, joka ei kerta kaikkiaan toimi. Ehkä työmme aiheuttaa meille liikaa ristiriitoja. Tai ehkä meistä tuntuu, että meidän tarvitsee löytää uusi kummi, mutta pelkäämme aloittaa etsimistä. Korkeamman voimamme armosta odottamaton muutos saattaa ilmetä juuri sillä alueella, jota tunsimme olevamme kyvyttömiä muuttamaan.

Joskus annamme itsellemme luvan juuttua ongelmaan sen sijaan, että liikkuisimme eteenpäin kohti ratkaisua. Näinä aikoina huomaamme usein, että korkeampi voimamme tekee puolestamme sen, mihin emme itse kykene. Ehkä kumppanimme päättää lopettaa suhteemme. Saatamme saada potkut tai joutua lomautetuksi. Tai kummimme kertoo meille, ettei voi enää työskennellä kanssamme pakottaen meidät etsimään uutta kummia.

Joskus elämässämme tapahtuvat asiat saattavat olla pelottavia, kuten muutos usein näyttää olevan. Mutta kuulemme myös että "Jumala ei koskaan sulje ovea avaamatta toista." Kun liikumme eteenpäin luottavaisina, korkeamman voimamme voima ei ole koskaan kaukana meistä. Toipumisemme vahvistuu näistä muutoksista.

Juuri tänään: Luotan siihen, että käsitykseni mukainen Jumala tekee puolestani sen, mihin en itse kykene.



Epävirallinen käännös "Just for Today"  -  kirjasta, vain NA:n sisäiseen käyttöön.



