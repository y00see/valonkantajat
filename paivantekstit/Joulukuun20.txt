Pakkomielteen voittaminen
Joulukuun 20.

"Askelia elämällä alamme päästä itseemme kohdistuvasta pakkomielteestä."
Perusteksti s. 106


Monet meistä tulivat ohjelman piiriin vakuuttuneina, että tunteemme, halumme ja tarpeemme olivat äärimmäisen tärkeitä jokaiselle. Olimme kuluttaneet elämämme itsemme etsintään, itsekeskeiseen käyttäytymiseen ja uskoneet, että se oli ainoa tapa elää.

Tuo itsekeskeisyys ei lopu ainoastaan sen takia, että olemme lopettaneet aineiden käytön. Ehkä osallistumme ensimmäiseen NA-tilaisuuteen ja olemme varmoja, että jokainen huoneessa katselee meitä, arvioi ja tuomitsee meidät. Voimme vaatia, että kummimme on aina saatavilla kuuntelemassa, mitä tahansa me haluamme  -  ja kummit, puolestaan, varovasti huomauttavat, ettei maailma pyöri ympärillämme. Mitä enemmän me pyrimme olemaan maailmankaikkeuden napoja, sitä tyytymättömämpiä olemme ystäviimme, kummiimme ja kaikkeen muuhun.

Vapaus itseemme kohdistuvasta pakkomielteestä voidaan löytää keskittymällä enemmän toisten tarpeisiin kuin omiimme. Kun toisilla on ongelmia, voimme tarjota apua. Kun tulokkaat tarvitsevat kyytiä kokouksiin, voimme noutaa heidät. Kun ystävämme ovat yksinäisiä, voimme viettää heidän kanssaan aikaa. Kun tunnemme itsemme hylätyiksi tai laiminlyödyiksi, voimme tarjota tarvitsemaamme rakkautta ja huomiota jollekin toiselle. Antaessamme saamme paljon enemmän takaisin  -  ja se on lupaus, johon voimme luottaa.


Juuri tänään: Jaan maailman toisten kanssa tietäen, että he ovat yhtä tärkeitä kuin minä olen. Ravitsen henkeäni antamalla itsestäni.



Epävirallinen käännös "Just for Today"  -  kirjasta.


