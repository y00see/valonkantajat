Nöyryyden ymmärtäminen
Marraskuun 6. 

"Nöyryys on seurausta siitä, kun alamme olla rehellisiä itsellemme."
Perusteksti s. 39


Nöyryys oli ajatuksena niin vieras useimmille meistä, että välttelimme sitä niin pitkään kuin mahdollista. Kun näimme ensi kertaa sanan "nöyrästi" Seitsemännen askeleen alussa, me todennäköisesti ajattelimme sen tarkoittavan, että meillä on vielä paljon nöyryytystä edessä. Ehkä me tarkistimme, mitä sanakirja sanoo nöyryydestä, vain tullaksemme entistä hämmentyneemmäksi. Emme ymmärtäneet, kuinka esimerkiksi "alistuvuus" sopii toipumiseen.

Nöyryys ei tarkoita, että olemme elämän alhaisimpia olentoja. Päinvastoin nöyräksi tuleminen tarkoittaa, että meillä on realistinen kuva itsestämme ja paikastamme maailmassa. Kasvamme tietoisuuden tilaan, jonka perusta on itsemme kaikkien piirteiden hyväksyminen. Emme kiellä hyviä puoliamme emmekä liioittele vikojamme. Hyväksymme rehellisesti, keitä olemme.

Ei kukaan meistä saavuta täydellistä nöyryyden tilaa. Mutta voimme varmasti pyrkiä rehellisesti myöntämään vikamme, hyväksyä hyvät puolemme ja tukeutua korkeampaan voimaamme voiman lähteenä. Nöyryys ei tarkoita, että meidän pitäisi kontata elämän polkua; se tarkoittaa pelkästään sitä, että meidän täytyy myöntää, ettemme voi toipua omin neuvoin. Tarvitsemme toinen toistamme ja ennen kaikkea tarvitsemme rakastavan Jumalan voimaa.


Juuri tänään: Ollessani nöyrä hyväksyn rehellisesti kaikki puolet itsestäni ja näen todellisen paikkani maailmassa. Saadakseni tarvitsemani voiman täyttää tuo paikka tukeudun Jumalaan  -  sellaisena kuin hänet ymmärrän.



Epävirallinen käännös "Just for Today"  -  kirjasta, vain NA:n sisäiseen käyttöön.

