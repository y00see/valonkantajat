Itsensä hyväksyminen
Huhtikuun 26.

"Tehokkain keino saavuttaa itsensä hyväksyminen on noudattaa toipumisen kahtatoista askelta."
Pamfletti nro. 19, Itsensä hyväksyminen

Moni meistä ei hyväksy itseään tullessaan Nimettömiin Narkomaaneihin. Katsoimme tuhoa, jonka olimme saaneet aikaan käyttäessämme, ja inhosimme itseämme. Meidän oli vaikea hyväksyä menneisyyttämme ja sen tuottamaa kuvaa itsestämme. 

Itsemme hyväksyminen alkaa nopeammin, kunhan ensin hyväksymme, että meillä on addiktio-niminen sairaus, koska meidän on helpompi hyväksyä itsemme sairaina ihmisinä kuin pahoina. Ja mitä helpompi meidän on hyväksyä itsemme, sitä helpommaksi käy hyväksyä vastuu itsestämme.

Saavutamme itsemme hyväksymisen jatkuvan toipumisen avulla. Nimettömien Narkomaanien kahdentoista askeleen työskentely auttaa meitä hyväksymään itsemme ja elämämme. Hengelliset periaatteet kuten antautuminen, rehellisyys, usko ja nöyryys auttaa meitä vapautumaan menneisyytemme virheiden taakasta. Asenteemme muuttuu, kun sovellamme näitä periaatteita päivittäisessä elämässämme. Itsemme hyväksyminen kasvaa, kun kasvamme toipumisessa.


Juuri tänään: Itsemme hyväksyminen on tapahtumasarja, jonka kaksitoista askelta käynnistää. Juuri tänään luotan tapahtumasarjaan, noudatan askelia ja opin hyväksymään itseni paremmin.



Epävirallinen käännös "Just for Today"  -  kirjasta, vain NA:n sisäiseen käyttöön.



