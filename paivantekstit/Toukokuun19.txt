Inventaario kasvaaksemme
Toukokuun 19.

"Arvioimme aiempia aikaansaannoksiamme ja nykyistä käyttäytymistämme nähdäksemme, mitä haluamme säilyttää ja mitä hylätä."  
Perusteksti s. 32

Kun kukin päivä lähenee loppuaan, moni meistä muistelee viimeistä vuorokautta ja pohtii, miten voisimme elää tulevaisuudessa eri tavalla. Ajatuksemme juuttuvat helposti arkisiin asioihin: auton öljynvaihtoon, olohuoneen siivoamiseen ja roskiksen tyhjentämiseen. Joskus vaaditaan aivan erityisiä ponnisteluja, jotta saisimme siirrettyä ajattelumme arkisilta urilta ylemmälle tasolle. 

Yksi erityinen kysymys voi johdattaa meidät korkeammalle tasolle: mitä ajattelemme korkeamman voimamme haluavan meille huomenna? Ehkä meidän tulisi parantaa laimeaa tietoista yhteyttämme ymmärryksemme mukaiseen Jumalaan. Ehkä emme ole viihtyneet työssämme tai parisuhteessamme, vaan olemme pitäneet niistä kiinni vain pelon vuoksi. Saatamme piilotella jotain ikävää luonteen vajavuutta ja pelätä sen paljastamista kummillemme. Kysymys kuuluu: millä elämämme osa-alueilla haluamme todella kasvaa?

Olemme huomanneet, että päivän päättyessä on hyödyllistä viettää muutama hetki korkeamman voimamme kanssa. Voimme aloittaa pohtimalla, mikä tulevassa päivässä edistäisi eniten hengellisen kasvun ohjelmaamme. Ajattelemme osa-alueita, joilla olemme kasvaneet viime aikoina ja kiinnitämme huomiomme osa-alueisiin, jotka vaativat vielä työtä. Mikä olisikaan parempi tapa päättää päivä?  


Juuri tänään: Varaan päivän päätteeksi aikaa ollakseni yhteydessä korkeamman voimani kanssa. Tarkastelen kulunutta päivää uudelleen ja mietiskelen, mikä estää korkeamman voimani tahdon toteutumisen elämässäni.



Epävirallinen käännös "Just for Today"  -  kirjasta, vain NA:n sisäiseen käyttöön.

