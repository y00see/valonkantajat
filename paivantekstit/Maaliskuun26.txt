Kummiin luottaminen  -  riski, joka kannattaa ottaa
Maaliskuun 26.

"Etsiessään kummia moni jäsenistämme etsii sellaista henkilöä, johon uskovat voivansa oppia luottamaan, jotakuta joka tuntuu armolliselta."
Pamfletti no 11 Kummisuhde

Ajatus kummisuhteesta voi olla meille uusi asia. Olemme kuluttaneet vuosia ilman ohjausta, luottaen ainoastaan oman edun tavoitteluun, epäillen kaikkia, luottamatta kehenkään. Nyt, kun opimme elämään toipumisessa, huomaamme tarvitsevamme apua. Emme pärjää enää yksin, meidän on otettava riski ja luotettava johonkin toiseen ihmiseen. Ensimmäinen henkilö, jonka suhteen tämän riskin otamme, on usein kummimme: joku, jota kunnioitamme, johon samastumme ja johon meillä on syytä luottaa.

Sitä mukaan kun avaudumme kummillemme, kehittyy välillemme side. Paljastamme salaisuutemme ja kehitämme luottamusta kummimme hienotunteisuuteen. Jaamme huolenaiheemme ja opimme arvostamaan kummimme kokemusta. Jaamme tuskamme ja kohtaamme myötätuntoa. Opimme tuntemaan toinen toisemme, kunnioittamaan ja rakastamaan toinen toistamme. Mitä enemmän opimme luottamaan kummiimme, sitä enemmän opimme luottamaan itseemme.

Luottamus auttaa meitä irrottautumaan pelon, sekasorron, ja epäluulon päämäärättömästä elämästä. Alussa toiseen addiktiin luottaminen tuntuu uhkarohkealta, mutta tämä luottamus on sama periaate, jota sovellamme suhteessamme korkeampaan voimaan  -  uhkarohkeaa tai ei, kokemuksemme kertoo, ettemme pärjää ilman sitä. Ja, mitä enemmän otamme riskiä ja luotamme kummiimme, sitä avoimempia tulemme olemaan elämämme suhteen.


Juuri tänään: Haluan kasvaa ja muuttua. Otan riskin, luotan kummiini ja huomaan, kuinka palkitsevaa jakaminen on.



Epävirallinen käännös "Just for Today"  -  kirjasta, vain NA:n sisäiseen käyttöön.



