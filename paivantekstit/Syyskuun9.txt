Saviset jalat
Syyskuun 9.

"Epärealististen odotusten asettaminen... muille näyttää olevan eräs toipumisen pahimmista kompastuskivistä."
Perusteksti s. 89


Monet meistä eivät juurikaan arvosta itseään tullessaan Nimettömiin Narkomaaneihin. Meihin verrattuna toipuvat addiktit, joita tapaamme kokouksissa, vaikuttavat lähes yliluonnollisen tyyniltä. Nämä viisaat, rakastavat ihmiset ovat eläneet useita kuukausia, jopa vuosia, sopusoinnussa hengellisten periaatteiden kanssa, antaen itsestään muille odottamatta mitään palkkioksi. Luotamme heihin sallien heidän rakastaa meitä, kunnes pystymme rakastamaan itseämme. Odotamme heidän saavan kaiken taas kuntoon.

Sitten toipumisen alkuaikojen hohto alkaa hiipua, ja alamme nähdä NA -ystäviemme ja kummimme inhimillisen puolen. Ehkä kotiryhmämme jäsen ei tulekaan treffeillemme kahvilaan tai näemme kahden pitkään puhtaana olleen jäsenen kinastelevan toimikunnan kokouksessa, tai tajuamme, että kummillamme on yksi jos toinenkin luonteen vajavuus. Olemme musertuneita, pettyneitä - nämä toipuvat addiktit eivät sittenkään ole täydellisiä! Miten pystymme enää luottamaan heihin?

Totuus on jossain "toipumisen sankarien" ja "surkeiden NA -pummien" välissä: addiktitoverimme eivät ole sen paremmin täysin pahoja kuin täysin hyviäkään. Sitä paitsi, jos he olisivat täydellisiä, he eivät tarvitsisi tätä ohjelmaa. Ystävämme ja kummimme ovat tavallisia toipuvia addikteja, aivan kuten mekin. Voimme samaistua heidän tavalliseen toipumiskokemukseensa ja käyttää sitä omassa ohjelmassamme. 


Juuri tänään: Ystäväni ja kummini ovat inhimillisiä aivan kuten minäkin - ja siksi luotan heidän kokemukseensa entistä enemmän.



Epävirallinen käännös "Just for Today"  -  kirjasta, vain NA:n sisäiseen käyttöön.


