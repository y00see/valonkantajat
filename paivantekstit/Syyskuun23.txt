Juoruilun käsitteleminen
Syyskuun 23.

"Toipumisen periaatteiden mukaisesti yritämme olla tuomitsematta, luokittelematta ja moralisoimatta toisiamme."
Perusteksti s. 12


Kohdataanpa tosiasia: Nimettömissä Narkomaaneissa elämme eräänlaisessa lasitalossa. Jäsentoverimme tietävät henkilökohtaisesta elämästämme enemmän kuin kukaan on koskaan ennen tiennyt. He tietävät, kenen kanssa vietämme aikamme, missä työskentelemme, missä askeleessa olemme, montako lasta meillä on, ja niin edelleen. Ja sen, mitä jäsentoverimme eivät tiedä, he todennäköisesti kuvittelevat.

Saatamme olla onnettomia, kun muut juoruilevat meistä. Mutta jos vetäydymme toveriseurasta ja eristäydymme välttääksemme juoruilua, riistämme itseltämme myös jäsentoveriemme tarjoaman rakkauden, ystävyyden ja vertaa vailla olevan kokemuksen toipumisesta. Parempi tapa käsitellä juoruilua on yksinkertaisesti hyväksyä se, miten asiat ovat, ja miten me olemme, ja elää elämäämme periaatteiden mukaisesti. Mitä varmemmaksi tulemme henkilökohtaisesta ohjelmastamme, tekemistämme päätöksistä ja rakastavalta korkeammalta saamastamme ohjauksesta, sitä vähemmän muiden mielipiteet huolestuttavat meitä.


Juuri tänään: Olen sitoutunut olemaan tekemisissä NA-toveriseuran kanssa. Muiden mielipiteet eivät vaikuta sitoutumiseeni toipumiseen.



Epävirallinen käännös "Just for Today"  -  kirjasta, vain NA:n sisäiseen käyttöön.

