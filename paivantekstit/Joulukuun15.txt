Jakamisen ilo
Joulukuun 15.

"On olemassa hengellinen periaate, jonka mukaan meidän on annettava pois se, mitä meille on annettu Nimettömissä Narkomaaneissa, voidaksemme pitää sen. Kun autamme muita pysymään puhtaana, voimme nauttia löytämästämme hengellisestä hyvinvoinnista."
Perusteksti s. 54


Yhä uudelleen toipumisessamme toiset ovat jakaneet kanssamme ilmaiseksi sen, minkä ovat ilmaiseksi saaneet. Ehkä olimme kahdennentoista askeleen puhelun vastaanottajia. Ehkä joku otti meidät kyytiinsä ja vei meidät ensimmäiseen kokoukseemme. Voi olla, että joku osti meille aterian, kun olimme alkutaipaleella. Toverimme ovat antaneet kaikille meistä aikaa, huomiota ja rakkautta. Olemme ehkä kysyneet: "Kuinka voin maksaa tämän takaisin sinulle?" Ja saamamme vastaus oli luultavasti ehdotus, että teemme samoin uudemmalle jäsenelle, kun siihen pystymme.

Kun pidämme yllä puhtauttamme ja toipumistamme, huomamme haluavamme tehdä toisille asioita, joita joku teki meille ja olemme iloisia, että pystymme siihen. Jos saimme sanoman ollessamme sairaalassa tai laitoksessa, voimme liittyä paikalliseen S&L -toimikuntaan. Ehkä teemme vapaaehtoistyötä NA:n auttavassa puhelimessa. Tai voimme antaa aikaamme, huomiotamme sekä rakkauttamme tulokkaalle, jota yritämme auttaa.

Meille on annettu paljon toipumisessamme. Eräs suurimmista lahjoista on etuoikeus jakaa toisille se, mitä olemme saneet, odottamatta siitä palkkiota. On ilo huomata, että meillä on jotain, josta voi olla hyötyä muille, ja tuo ilo moninkertaistuu, kun jaamme sen. Tänään voimme tehdä niin, vapaasti ja kiitollisena.


Juuri tänään: Toipumiseni myötä minulle on annettu paljon ja olen siitä syvästi kiitollinen. Iloitsen, että pystyn jakamaan toisten kanssa yhtä vapaasti kuin minun kanssani on jaettu.


Epävirallinen käännös "Just for Today"  -  kirjasta.



