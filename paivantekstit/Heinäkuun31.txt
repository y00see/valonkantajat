Vapaus huumekierteestä
Heinäkuun 31.

"Nimettömät Narkomaanit tarjoaa vain yhden lupauksen ja se on vapaus huumekierteestä, ratkaisu jota kiertelimme hyvin pitkään."
Perusteksti s.102

NA ei lupaa muuta kuin vapauden huumekierteestä. On silti totta, että jotkut jäsenistämme onnistuvat toipuessaan myös taloudellisesti. He ostavat kauniita taloja, ajavat uusilla autoilla, käyttävät hienoja vaatteita ja muodostavat ihania perheitä. Tällaiset ulkoisen menestyksen merkit eivät kuitenkaan tule kaikkien jäsentemme osaksi. Suurin osa meistä ei koskaan saavuta taloudellista vaurautta. Se ei kuitenkaan välttämättä kuvasta toipumisemme laatua.

Kun meillä on kiusaus verrata itseämme näihin vauraammilta näyttäviin jäseniin, on hyvä muistaa, miksi tulimme Nimettömiin Narkomaaneihin. Tulimme, koska elämämme oli täysin romahtanut. Olimme luhistuneet fyysisesti, psyykkisesti ja hengellisesti. Perustekstissämme meitä muistutetaan siitä, että "epätoivoisina haimme apua toinen toisiltamme Nimettömissä Narkomaaneissa". Tulimme, koska olimme lyötyjä.

Addikteille yksikin päivä puhtaana on ihme. Muistaessamme, miksi ja missä kunnossa tulimme Nimettömiin Narkomaaneihin, huomaamme, että aineellinen hyvä kalpenee, kun sitä vertaa toipumisen kautta saamiimme hengellisiin rikkauksiin.


Juuri tänään: Olen saanut aineellista rikkautta suuremman hengellisen lahjan: toipumiseni. Kiitän käsitykseni mukaista Jumalaa siitä, että olen vapautunut huumekierteestä.



Epävirallinen käännös "Just for Today"  -  kirjasta, vain NA:n sisäiseen käyttöön.

