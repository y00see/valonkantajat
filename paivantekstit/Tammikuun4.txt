Toveriseuran rakkaus
Tammikuun 4.

"Tänään, turvassa toveriseuran rakkaudessa, voimme lopultakin katsoa toista ihmistä silmiin ja olla kiitollisia siitä, mitä olemme."
Perusteksti s. 100


Kun käytimme, kestivät harvat meistä toisen ihmisen silmiin katsomista  -  meitä hävetti se mitä olimme. Mieltämme ei askarruttanut yksikään kunniallinen tai terveellinen ajatus  -  ja tiesimme sen. Emme kuluttaneet aikaamme, rahaamme ja energiaamme rakastavien ihmissuhteiden muodostamiseen, muiden kanssa jakamiseen, tai pyrkimyksiin parantaa yhteiskuntaamme. Olimme ansassa pakkomielteen ja pakonomaisuuden kierteessä, joka johti vain yhteen suuntaan: alaspäin.

Toipumisessa on matkamme alaspäin tässä kierteessä katkaistu. Mutta mikä on saanut meidät kääntymään ja vetää meitä takaisin avoimeen, vapaaseen maailmaan? Toveriseuran rakkaus on tehnyt sen.

Muiden addiktien seurassa tiesimme, ettei meitä hylättäisi. Muiden addiktien esimerkin avulla näimme, kuinka alkaa myönteisesti osallistua ympäröivään elämään. Kun olimme epävarmoja siitä, mihin suuntaan kääntyä, kun kompastelimme, kun meidän oli korjattava tekemämme vääryys, tiesimme, että toverimme olivat rohkaisemassa meitä.

Vähitellen olemme saaneet vapauden tunteemme. Emme ole enää kahlittuja sairauteemme; olemme vapaita rakentamaan, kasvamaan ja jakamaan muiden kanssa. Kun tarvitsemme tukea seuraavan askeleemme ottamiseen, saamme sitä. Turva, jonka olemme löytäneet toveriseuran rakkaudesta, on tehnyt uuden elämämme mahdolliseksi.


Juuri tänään: Voin katsoa ketä tahansa silmiin ilman häpeää. Olen kiitollinen rakastavasta tuesta, joka on tehnyt tämän mahdolliseksi.



Epävirallinen käännös "Just for Today"  -  kirjasta, vain NA:n sisäiseen käyttöön.



