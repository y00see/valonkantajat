Kaikki tarvitsevat luovuttamista
Heinäkuun 21.

"Jos jonkin ajan kuluttua huomaamme olevamme vaikeuksissa toipumisemme suhteen, olemme ehkä lopettaneet yhden tai useamman sellaisen asian tekemisen, joka auttoi meitä toipumisen alkuvaiheissa."
Perusteksti s. 92


Vain tulokkaiden kuuluu luovuttaa, vai mitä? Väärin! Jonkin aikaa mukana oltuaan lankeavat jotkut meistä pitkään toipumisessa olleille tyypilliseen olotilaan: uskomme tietävämme aika paljon toipumisesta, Jumalasta, NA:sta, itsestämme  -  ja tiedämmekin. Ongelma on se, että uskomme tietävämme tarpeeksi ja että uskomme pelkän tietämisen olevan tarpeeksi. Todellinen ero piilee siinä, mitä opimme ja mitä teemme sen jälkeen, kun tiedämme tämän kaiken.

Itserakkaus ja omahyväisyys voivat saattaa meidät suuriin vaikeuksiin. Huomatessamme, että "periaatteiden soveltaminen" omin voimin ei kerta kaikkiaan toimi, voimme harjoittaa sitä, mikä meille toimi alussa: luovuttamista. Huomatessamme yhäkin olevamme voimattomia ja elämämme olevan taaskin hallitsematonta, on meidän haettava itseämme suuremman voiman huolenpitoa. Huomatessamme, ettei itse-terapia loppujen lopuksi olekaan kovin terapeuttista, on meidän haettava "yhden addiktin terapeuttista apua toiselle addiktille".


Juuri tänään: Tarvitsen opastusta, tukea ja itseäni suurempaa voimaa. Menen kokoukseen, tarjoan apua tulokkaalle, soitan kummilleni, rukoilen korkeampaa voimaani  -  teen jotain, mikä kertoo: "Luovutan."



Epävirallinen käännös "Just for Today"  -  kirjasta, vain NA:n sisäiseen käyttöön.


