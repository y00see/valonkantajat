Itsesääli vai toipuminen  -  oma valinta
Helmikuun 21.

"Eräs tuhoisimmista luonteenvirheistämme on itsesääli. Se imee meistä kaiken positiivisen energian."
Perusteksti s. 88

Huumekierteessä käytimme usein itsesääliä eloonjäämisvarustuksena. Emme uskoneet, että vaihtoehtoa addiktiossa elämiselle oli olemassakaan  -  tai sitten emme halunneet uskoa siihen.  Niin kauan kuin voisimme sääliä itseämme ja syyttää jotakuta toista ongelmistamme, meidän ei tarvitsisi ottaa vastuullemme tekojemme seurauksia. Koska uskoimme, ettemme voineet muuttaa itseämme, meidän ei tarvinnut hyväksyä tarvetta muuttua. Tämä "eloonjäämisvarustus" esti meitä saamaan kiinni toipumisesta ja vei meitä päivä päivältä lähemmäksi itsetuhoa. Itsesääli on sairautemme väline; meidän on lopetettava sen käyttäminen ja opittava sen sijaan käyttämään NA-ohjelmasta löytämiämme uusia työkaluja.

Meidän on opittava uskomaan että tehokasta apua on saatavilla. Kun etsimme apua ja löydämme sitä NA-ohjelmasta, kiitollisuus syrjäyttää itsesäälin. Käytettävissämme on monia työkaluja: kaksitoista askelta, kummimme tuki, muiden toipuvien addiktien toveriseura, korkeamman voimamme huolenpito. Kaikkien näiden työkalujen saatavilla olo on riittävä syy olla kiitollinen. Emme enää elä eristyksissä ja toivottomina: apua on varmasti saatavilla kaikkeen, mitä eteemme sitten tuleekin. Varmin tapa tulla kiitolliseksi on hyödyntää NA-ohjelman tarjoamaa apua ja kokea, miten se tekee elämämme paremmaksi.


Juuri tänään: Olen kiitollinen NA-ohjelmasta saamastani toivosta. Kasvatan toipumistani ja lopetan itsesäälin viljelyn.



Epävirallinen käännös "Just for Today"  -  kirjasta, vain NA:n sisäiseen käyttöön.



