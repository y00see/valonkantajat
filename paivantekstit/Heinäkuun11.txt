
Kannustus
Heinäkuun 11.

"Lohdutamme ja kannustamme toinen toistamme."
Perusteksti s. 95


Monet meistä ovat nähneet lapsen ottavan ensimmäisiä askeleitaan. Äiti pitää lasta jaloillaan. Isä polvistuu vähän matkan päähän rohkaisten pienokaista kädet ojossa, kasvot loistaen innosta. Lapsi ottaa muutaman askeleen isäänsä kohti. Vanhempi veli ja sisar kannustavat häntä jatkamaan. Pienokainen kaatuu. Hänen äitinsä nostaa hänet ylös, supatellen lohdutuksen sanoja, ja aloittaa uudestaan. Tällä kertaa lapsi pysyy pystyssä kunnes on tarpeeksi lähellä isäänsä kaatuakseen tämän käsivarsien turvaan.

Kun tulokkaina saavumme NA:han, ovat monet meistä kuten tämä pieni lapsi. Tottuneina elämään addiktion rampauttamaa elämää, täynnä pelkoa ja epävarmuutta, tarvitsemme tukea pysyäksemme pystyssä. Otamme ensimmäiset kompuroivat askeleemme kohti toipumista kuin lapsi, joka alkaa kulkea kohti aikuisuutta. Opimme elämään uudella tavalla, sillä muut, jotka ovat kulkeneet tätä tietä ennen meitä, rohkaisevat ja lohduttavat meitä kertoen mikä toimi  -  ja mikä ei toiminut  -  heille. Kummimme on olemassa meitä varten, kun tarvitsemme pukkausta oikeaan suuntaan.

Monta kertaa meistä tuntuu, ettemme enää pysty ottamaan askeltakaan toipumisessa. Kuten pieni lapsi, joka opettelee kävelemään, mekin toisinaan kompastelemme ja kaadumme. Korkeampi voimamme kuitenkin aina odottaa meitä ojennetuin käsivarsin. Ja, aivan kuten lapsen sisarukset huutelevat kannustusta, tukevat muut NA-jäsenet meitä, kun kuljemme kohti täyttä elämää toipumisessa.


Juuri tänään: Etsin rohkaisua muilta. Rohkaisen itse muita, jotka ehkä tarvitsevat minun voimaani.



Epävirallinen käännös "Just for Today"  -  kirjasta, vain NA:n sisäiseen käyttöön.

