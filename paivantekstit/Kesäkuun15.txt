Muutosvastaisuus
Kesäkuun 15.

"Monet meistä pitävät kiinni peloistaan, epäilyksistään, itseinhostaan tai vihastaan, koska tutussa tuskassa on tiettyä vääristynyttä turvallisuutta. Tuntuu turvallisemmalta pysytellä tutussa olotilassa kuin luopua siitä jonkin tuntemattoman vuoksi."
Perusteksti s. 33

Olemme usein kuulleet sanottavan, että "kun samanlaisena pysymisen tuska kasvaa suuremmaksi kuin muuttumisen tuska, silloin muutumme." Pelkomme voi estää meitä kasvamasta, pelkäämme lopettaa suhteita, vaihtaa työpaikkaa, osallistua uusiin kokouksiin, aloittaa uutta ystävyyttä tai yrittää mitä tahansa tavallisuudesta poikkeavaa. Jäämme tilanteisiin, jotka eivät enää toimi, paljon pidemmäksi aikaa kuin tarvitsee, vain koska tutuksi käynyt asia tuntuu turvallisemmalta kuin tuntematon.

Mihin tahansa muutokseen sisältyy pelon voittaminen. "Mitä jos jään ikuisesti yksin?", voimme ajatella, jos harkitsemme rakastajamme jättämistä. Aikoessamme vaihtaa työpaikkaa, voimme miettiä: "Entä jos olenkin epäpätevä?" Ehkä emme suostu menemään uusiin kokouksiin, koska meidän täytyisi silloin ottaa yhteyttä uusiin ihmisiin. Mielemme tuottaa satoja motiiveja pysyä juuri siinä, missä olemme, pelokkaina yrittämään mitään uutta.

Huomaamme, että tuskamme ei pääosin johdu muutoksesta vaan vastahakoisuudestamme muuttua. Opimme NA:ssa, että juuri muutos on sitä, mikä vie meitä elämässämme eteenpäin. Uudet ystävät, uudet ihmissuhteet, uudet harrastukset ja haasteet korvaavat vanhat. Näiden uusien asioiden kautta löydämme elämässämme uutta iloa ja rakkautta.


Juuri tänään: Päästän irti vanhasta, otan avosylin vastaan uutta ja kasvan.



Epävirallinen käännös "Just for Today"  -  kirjasta, vain NA:n sisäiseen käyttöön.

