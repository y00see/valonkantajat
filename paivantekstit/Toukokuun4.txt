Entä tulokas?
Toukokuun 4.

"Jokaisella ryhmällä on vain yksi päätarkoitus  -  saattaa sanomaa vielä kärsivälle addiktille."
Viides perinne

Kotiryhmämme merkitsee meille paljon. Missä loppujen lopuksi olisimme ilman suosikkiryhmäämme? Joskus ryhmämme on mukana järjestämässä huviretkiä tai muita aktiviteetteja. Usein kotiryhmän jäsenet menevät yhdessä elokuvin tai keilaamaan. Olemme kaikki muodostaneet hyviä ihmissuhteita kotiryhmämme kautta, emmekä missään nimessä luopuisi siitä lämmöstä.

Toisinaan meidän on kuitenkin tehtävä itsetutkistelu siitä, mitä ryhmämme tekee täyttääkseen päätarkoituksensa  -  saattaa sanomaa vielä kärsivälle addiktille. Joskus, kun menemme kokouksiimme, tunnemme lähes kaikki ja meillä on hauskaa. Mutta  -  entä tulokas? Olemmeko muistaneet tarjota apua uusille ihmisille, jotka ehkä istuvat itsekseen, yksin ja peloissaan? Muistammeko toivottaa tervetulleiksi ne, jotka vierailevat ryhmässämme?

Nimettömien Narkomaanien kokouksista löytyvä rakkaus auttaa meitä toipumaan addiktiosta. Kerran puhtaaksi tultuamme on meidän kuitenkin muistettava antaa muille, mitä olemme ilmaiseksi saaneet. Meidän on tarjottava apua vielä kärsivälle addiktille. Loppujen lopuksi: "tulokas on jokaisen ryhmän tärkein henkilö".


Juuri tänään: Olen kiitollinen lämpimästä toveruudesta, jonka olen kotiryhmästäni löytänyt. Ojennan auttavan käteni vielä kärsivälle addiktille, tarjotakseni tätä samaa toveruutta muille.



Epävirallinen käännös "Just for Today"  -  kirjasta, vain NA:n sisäiseen käyttöön.



