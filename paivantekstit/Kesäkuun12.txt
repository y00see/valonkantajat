Toivoa herättävä näky
Kesäkuun 12.

"Olemme toivoa herättävä näky!"
Perusteksti s. 58
	
Kun olimme saapuneet tiemme päähän, olivat monet meistä menettäneet kaiken toivon elämästä ilman huumeiden käyttöä. Uskoimme, että kohtalonamme oli kuolla sairauteemme. Koimme mahtavan innoituksen tullessamme siinä tilanteessa ensimmäiseen kokoukseemme ja nähdessämme huoneen täynnä addikteja, jotka olivat puhtaana! Puhdas addikti on todellakin toivoa herättävä näky.

Tänään annamme samaa toivoa muille. Tulokkaat näkevät valoisan katseemme ja olemuksemme, kuuntelevat, kun puhumme kokouksissa ja usein haluavat sitä, mitä olemme löytäneet. He uskovat meihin kunnes oppivat uskomaan itseensä.

Tulokkaat kuulevat, kun saatamme heille toivon sanomaa. He saattavat nähdä meidät vaaleanpunaisten lasien lävitse. He eivät aina huomaa, kuinka kamppailemme jonkin luonteenheikkoutemme kanssa tai millaisia vaikeuksia meillä on yrittäessämme parantaa tietoista yhteyttämme korkeampaan voimaamme. Voi kestää pitkään, ennen kuin he huomaavat, kun me "vanhat tekijät", jotka olemme olleet kolme tai kuusikin vuotta puhtaana, asetamme henkilökohtaiset seikat periaatteiden edelle tai kun kärsimme jostain muusta vastenmielisestä luonteenheikkoudesta.

Tulokas saattaa todellakin asettaa meidät korokkeelle. On kuitenkin hyvä myöntää avoimesti, millaisia kamppailuja meillä toipumisessa on, sillä aikanaan tulokaskin tulee kohtaamaan samanlaisia vastuksia. Tämä tulokas tulee silloin muistamaan, että muutkin ovat käyneet läpi samoja vaikeuksia ja pysyneet puhtaana.


Juuri tänään: Muistan olevani toivoa herättävä näky, kuin majakka niille, jotka seuraavat polkuani.



Epävirallinen käännös "Just for Today"  -  kirjasta, vain NA:n sisäiseen käyttöön.

