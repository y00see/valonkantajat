Parhaat suunnitelmat
Marraskuun 9.

"Tärkeää on juuri se, mitä teemme. Seuraukset jätämme korkeamman voimamme huomaan."
Perusteksti s. 100


On olemassa vanha sanonta, jonka joskus kuulemme kokouksissamme: "Jos haluat saada Jumalan nauramaan, tee suunnitelmia." Tavallisesti, kun kuulemme tämän, mekin nauramme, mutta naurussamme on hätääntynyt sivumaku. "Entä jos kaikki huolellisesti laatimamme suunnitelmat on tuomittu epäonnistumaan?", mietimme. Jos olemme suunnittelemassa jotain huomattavaa tapahtumaa  -  häitä, palaamista kouluun tai ehkä uran vaihtamista  -  alamme aprikoida, ovatko meidän suunnitelmamme samoja kuin korkeamman voimamme suunnitelmat. Meillä on kyky saattaa itsemme niin raivoisan ahdistuksen valtaan tässä asiassa, että kieltäydymme tekemästä enää mitään suunnitelmia.

Yksinkertainen tosiasia on kuitenkin, että emme tiedä, ovatko korkeamman voimamme suunnitelmat kiveen kirjoitettuja vai eivät. Useimmilla meistä on mielipiteitä kohtalosta, mutta uskoimme tai emme sellaisiin teorioihin, on meillä edelleenkin velvollisuus elää elämäämme ja tehdä tulevaisuudensuunnitelmia. Silloinkin, kun emme suostu hyväksymään vastuuta elämästämme, teemme suunnitelmia  -  suunnittelemme pinnallista ja ikävystyttävää olemassaoloa.

Toipumisessa me teemme suunnitelmia, emme lopputuloksia. Emme tule koskaan tietämään, onnistuuko avioliitto, koulutus tai uusi työ, ennen kuin kokeilemme sitä. Me vain yksinkertaisesti päättelemme parhaan kykymme mukaan, tarkistamme suunnitelmamme kummin kanssa, rukoilemme, hyödynnämme kaikkea saatavilla olevaa tietoa ja teemme niin järkevän suunnitelman kuin osaamme. Kaiken muun jätämme käsityksemme mukaisen Jumalan rakastavaan huomaan tietäen, että olemme toimineet vastuuntuntoisesti.


Juuri tänään: Teen suunnitelmia, mutta en suunnittele niiden lopputuloksia. Luotan korkeamman voimani rakastavaan huolenpitoon.


Epävirallinen käännös "Just for Today"  -  kirjasta, vain NA:n sisäiseen käyttöön.

