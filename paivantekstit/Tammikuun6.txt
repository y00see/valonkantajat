”Miten se toimii?”

Tammikuun 6.

”Kuvittelin, että minulla oli vastaus kaikkeen, mutta tänään olen
iloinen siitä, että minulla ei ole.”

Perusteksti s. 272

Mikä on useimpien addiktien suosituin lausahdus? ”Minä tiedän!”
Valitettavasti monet meistä tulevat NA:han uskoen, että meillä on
vastaus kaikkeen. Meillä on runsaasti tietoa siitä, mikä meissä on
vialla. Tieto sinällään ei kuitenkaan koskaan ole auttanut meitä
pysymään puhtaana.

Jäsenet, jotka ovat saavuttaneet pitkäaikaista toipumista,
myöntävät auliisti, että mitä pidempään he ovat täällä, sitä
enemmän heillä on opittavaa. Mutta he tietävät yhden asian:
seuraamalla tätä yksinkertaista kahdentoista askeleen ohjelmaa he ovat
pysyneet puhtaana. He eivät enää kysy ”miksi”; he kysyvät
”miten”. Loputtoman pohdiskelun arvo kalpenee niiden addiktien
kokemuksen rinnalla, jotka ovat löytäneet tavan pysyä ja elää
puhtaana.

Tämä ei tarkoita, ettemme kysyisi ”miksi” silloin, kun se on
tarkoituksenmukaista. Emme tule NA:han ja lakkaa ajattelemasta! Alussa
on kuitenkin hyvä muotoilla uudestaan kysymyksemme. Sen sijaan, että
kysyisimme ”miksi”, me kysymme ”miten”. Miten työskentelen
tätä askelta? Miten usein minun tulisi osallistua kokouksiin? Miten
pysyn puhtaana?

Juuri tänään: Minulla ei ole kaikkia vastauksia, mutta tiedän,
mistä löydän vastaukset, joilla on merkitystä. Tänään kysyn
toiselta addiktilta: ”Miten se toimii?”

Epävirallinen käännös ”Just for Today” – kirjasta, vain NA:n
sisäiseen käyttöön.

