"Iso kuva"
Huhtikuun 12.

"Kaikissa hengellisissä heräämisissä on kuitenkin eräitä yhteisiä piirteitä. Näihin kuuluvat yksinäisyyden päättyminen ja tunne siitä, että elämällämme on suunta."
Perusteksti s. 54

Koemme eräänlaisia hengellisiä elämyksiä, kun kohtaamme jotakin itseämme suurempaa. Arvelemme sellaisten voimien toimivan, jotka ylittävät käsityskykymme. Näemme välähdyksenomaisesti "ison kuvan" ja siinä hetkessä koemme nöyryyttä.

Matkamme läpi kahdentoista askeleen tuo samantyyppisiä hengellisiä kokemuksia, vain syvällisempiä ja kestävämpiä. Käymme läpi egon tyhjentymisprosessia ja samalla meistä tulee tietoisempia suuremmista ulottuvuuksista. Näkökulmamme maailmaan laajenee pisteeseen, jossa meillä ei enää ole liioiteltua mielikuvaa omasta tärkeydestämme.

Uuden tietoisuutemme johdosta emme enää koe olevamme eristyksissä muusta ihmiskunnasta. Emme ehkä ymmärrä, miksi maailma on sellainen kuin on tai miksi ihmiset joskus kohtelevat toisiaan niin raakalaismaisesti. Mutta me ymmärrämme kärsimystä ja toipumisessa me voimme tehdä parhaamme lievittääksemme sitä. Kun oma panoksemme yhdistyy muiden panoksiin, meistä tulee osa suurta suunnitelmaa. Olemme lopultakin päässeet yhteyteen.


Juuri tänään: Olen vain yksi ihminen suuressa järjestelmässä. Hyväksyn nöyrästi oman paikkani "isossa kuvassa".



Epävirallinen käännös "Just for Today"  -  kirjasta, vain NA:n sisäiseen käyttöön.


