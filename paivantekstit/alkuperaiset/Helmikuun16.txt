Luottamuksen tunteet
Helmikuun 16.

"Kun kieltäydymme hyväksymästä tämän päivän todellisuutta, kiellämme uskomme korkeampaan voimaan. Tämä voi aiheuttaa vain lisää kärsimystä"
Pamfletti no 8 "Juuri tänään"

Jotkut päivät eivät kerta kaikkiaan ole sellaisia kuin haluaisimme. Ongelmamme voivat olla niinkin yksinkertaisia kuin katkennut kengännauha tai että joudumme jonottamaan supermarketissa. Tai voi olla, että koemme jotain paljon vakavampaa, kuten työpaikan, asunnon tai rakastetun menettämisen. Kuinka tahansa, päädymme usein etsimään jotain keinoa välttää tunteemme sen sijaan, että yksinkertaisesti tunnustaisimme, että nuo tunteet ovat tuskallisia.

Kukaan ei lupaa meille, että kaikki menee niin kuin haluamme, kun lopetamme käyttämisen. Itse asiassa, voimme olla varmoja, että elämä jatkuu riippumatta siitä, käytimmekö vai emme. Tulemme kohtaamaan hyviä päiviä ja huonoja päiviä, mukavia tunteita ja tuskallisia tunteita. Mutta meidän ei enää tarvitse paeta niitä.

Voimme kokea tuskaa, surua, alakuloisuutta, vihaa, pettymystä - kaikkia niitä tunteita, joita ennen välttelimme huumeiden avulla. Huomaamme, että voimme päästä noiden tunteiden läpi puhtaana. Emme kuole, eikä maailmanloppua tule vain koska meillä on epämiellyttäviä tunteita. Opimme luottamaan siihen, että voimme selvitä hengissä siitä, mitä kukin päivä tuo tullessaan.


Juuri tänään: Osoitan luottamustani Jumalaan kokemalla tämän päivän juuri sellaisena kuin se on.



Epävirallinen käännös "Just for Today"  -  kirjasta, vain NA:n sisäiseen käyttöön.

                                       

