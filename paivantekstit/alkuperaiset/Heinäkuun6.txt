"Olen pahoillani"
Heinäkuun 6.

"Ennen kaikkea kahdeksas askel auttaa meitä tietoisuuteen siitä, että vähitellen saamme uusia asenteita itseämme kohtaan ja sen suhteen, miten kohtelemme muita ihmisiä."
Perusteksti s. 38


Meistä useimmille ei luultavasti ole kovinkaan vieras ajatus sanoa: "Olen pahoillani". Huumekierteessämme se on todennäköisesti ollut hyvinkin tuttu lause. Olimme jatkuvasti kertomassa ihmisille, kuinka pahoillamme olimme ja luultavasti ihmettelimme syvästi, kun joku kyllästyneenä merkityksettömiin anteeksipyyntöihimme vastasi: "Niin varmaan! Onhan sinulla aina selityksiä..." Voi olla, että silloin ensi kerran saimme aavistuksen siitä, että anteeksipyynnöillämme ei todellisuudessa ollut mitään merkitystä niille, joita vahingoitimme  -  eritoten, koska tiesimme molemmat, että tekisimme saman asian uudelleen.

Monet meistä ajattelivat, että hyvitysten tekeminen olisi taas uusi "Olen pahoillani". Toimenpiteet, joihin ryhdymme näissä askeleissa, ovat kuitenkin jotain ihan muuta. Hyvittäminen tarkoittaa muutoksien tekemistä ja  -  ennen kaikkea  -  asiaintilan korjaamista. Jos varastimme rahaa, emme ainoastaan sano: "Olen pahoillani. En enää koskaan tee niin nyt, kun olen puhtaana." Maksamme rahat takaisin. Jos laiminlöimme tai väärinkäytimme perheenjäseniämme, emme ainoastaan pyydä anteeksi, vaan alamme kohdella heitä kunnioituksella.

Käyttäytymisemme hyvittäminen ja tapa kohdella itseämme ja muita on askelten työskentelyn varsinainen tarkoitus. Emme enää ainoastaan pyydä anteeksi, vaan otamme vastuun.


Juuri tänään: Hyväksyn vastuun itsestäni ja toipumisestani. Tänään hyvitän jonkun tietyn asian, josta olen pahoillani.



Epävirallinen käännös "Just for Today"  -  kirjasta, vain NA:n sisäiseen käyttöön.


