Epätoivon lahja
Heinäkuun 18.

"Sairautemme puhkesi aina uudestaan tai paheni jatkuvasti, kunnes epätoivoisina haimme apua toinen toisiltamme Nimettömien Narkomaanien toveriseurasta."
Perusteksti s. 13
	

Epätoivon ajatteleminen tuo meille mielikuvan vastenmielisestä tilasta: surkean, ryvettyneen olennon kiihkeästi hamuilemassa jotain kipeästi tarvitsemaansa, silmissään epätoivoinen kiilto. Ajattelemme takaa-ajettuja eläimiä, nälkäisiä lapsia  -  ja itseämme ennen kuin löysimme NA:n.

Kuitenkin nimenomaan epätoivo, jota tunsimme ennen NA:han tuloamme, oli se joka pani meidät hyväksymään ensimmäisen askeleen. Meiltä olivat ideat lopussa ja niin tulimme avoimiksi uusille. Mielenvikaisuutemme oli lopulta yltänyt korkeammalle kuin kieltämisemme muuri, mikä pakotti meidät rehellisiksi sairautemme suhteen. Parhaatkin hallintapyrkimyksemme olivat vain kuluttaneet meidät loppuun; näin tulimme halukkaiksi antautumaan. Olimme saaneet epätoivon lahjan ja sen tuloksena pystyimme hyväksymään hengelliset periaatteet, jotka mahdollistavat toipumisemme.

Juuri epätoivo ajaa monet meistä pyytämään apua. Kun kerran olemme saavuttaneet tämän tilan, voimme kääntyä ympäri ja aloittaa alusta. Aivan kuten epätoivoinen takaa-ajettu eläin etsii turvallista satamaa, niin teemme mekin: Nimettömissä Narkomaaneissa.


Juuri tänään: Epätoivon lahja on auttanut minua tulemaan rehelliseksi, avomieliseksi ja halukkaaksi. Olen kiitollinen tästä lahjasta, sillä se on mahdollistanut toipumiseni.



Epävirallinen käännös "Just for Today"  -  kirjasta, vain NA:n sisäiseen käyttöön.

