Avosylin todellisuudelle
Huhtikuun 25.

"Meille toipuminen on tänään todellisuutta."
Perusteksti s. 110
                                                                               
Tuska ja kurjuus olivat käyttöaikojemme todellisuutta. Emme halunneet hyväksyä elämäntilannettamme, mutta emme myöskään halunneet muuttaa sitä, mitä emme hyväksyneet elämässämme. Yritimme paeta elämän tuskaa ottamalla huumeita, mutta käyttäminen vain mutkisti ongelmiamme. Muuntuneesta todellisuudentajustamme tuli painajainen.

Elämällä Nimettömien Narkomaanien ohjelmaa opimme, että unelmamme voivat astua painajaistemme tilalle. Kasvamme ja muutumme. Saamme valinnanvapauden. Kykenemme antamaan ja vastaanottamaan rakkautta. Voimme rehellisesti jakaa omaa kokemustamme, ei enää totuutta paisutellen tai vähätellen. Hyväksymme todellisen elämän tarjoamat haasteet ja kohtaamme ne kypsästi ja vastuuntuntoisesti.

Vaikka toipuminen ei teekään meistä immuuneja elämän tosiasioille, voimme NA-toveriseurassa löytää sitä tukea, aitoa välittämistä ja huolenpitoa, jota tarvitsemme kohdataksemme nuo tosiasiat. Meidän ei koskaan tarvitse piiloutua todellisuudelta käyttämällä taas huumeita, sillä yhtenäisyytemme muiden toipuvien addiktien kanssa antaa meille voimaa. Tänään toipumisen tuoma tuki, välittäminen ja myötätunto tarjoavat meille puhtaan, kirkkaan ikkunan, jonka läpi voimme katsella, kokea ja arvostaa todellisuutta sellaisena kuin se on.


Juuri tänään: Toipumisen eräs lahja on eläminen ja nauttiminen elämästä sellaisena kuin se oikeasti on. Tänään otan todellisuuden avosylin vastaan.



Epävirallinen käännös "Just for Today"  -  kirjasta, vain NA:n sisäiseen käyttöön.



