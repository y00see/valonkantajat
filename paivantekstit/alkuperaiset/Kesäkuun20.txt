Mietiskelyä aloittelijoille
Kesäkuun 20.

"Joillekin rukous on Jumalan avun pyytämistä, mietiskely Jumalan vastauksen kuuntelemista.... Mielen hiljentäminen mietiskelyn kautta tuo sisäisen rauhan, joka saattaa meidät yhteyteen sisimmässämme olevan Jumalan kanssa."
Perusteksti, s. 44-45
		
"Ole kärsivällinen, kun opettelet mietiskelyä", kerrottiin monille meistä. "Vaatii harjoitusta oppia tietämään, mitä 'kuunnella'."

Olemme iloisia siitä, että joku kertoi meille tämän, muutoin olisi moni meistä lopettanut viikon tai pari mietiskeltyään. Muutamana ensimmäisenä viikkona saatoimme istuutua joka aamu, hiljentää ajatuksemme, ja "kuunnella", aivan kuten kirjallisuudessamme kehotetaan  -  mutta emme "kuulleet" mitään. Vei mahdollisesti vielä useita viikkoja, ennen kuin mitään tapahtui. Silloinkin oli vaikea huomata, mitä tapahtui. Elämämme tuntui pikkuisen paremmalta, kun nousimme aamumietiskelystämme, meillä oli hiukan enemmän myötätuntoa päivän mittaan tapaamiamme ihmisiä kohtaan ja olimme hieman paremmin kosketuksissa korkeampaan voimaamme.

Useimmille meistä ei tässä tietoisuudessa ollut mitään dramaattista  -  ei mitään salamaniskuja eikä ukkosenjyrinää. Sen sijaan siinä oli eräänlaista hiljaista voimaa. Varasimme aikaa siihen, että saimme poistettua tieltämme oman minän ja omat ideamme. Tässä selkeässä tilassa olimme parantamassa tietoista yhteyttämme päivittäisen toipumisemme lähteeseen: käsityksemme mukaiseen jumalaan. Mietiskely oli uutta, ja se vaati aikaa ja harjoitusta. Kuitenkin, kuten kaikki askeleet, se toimi  -  kun toimimme.


Juuri tänään: Harjoittelen "kuuntelemaan", mikä on jumalan tahto minun suhteeni, vaikken vielä tietäisi, mitä "kuuntelisin".



Epävirallinen käännös "Just for Today"  -  kirjasta, vain NA:n sisäiseen käyttöön.


