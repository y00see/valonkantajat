Hyväksyminen ja muutos
Joulukuun 21.

"Vapaus muuttua näyttää seuraavan itsemme hyväksymistä."
Perusteksti s. 63


Pelko ja kieltäminen ovat hyväksymisen vastakohtia. Kukaan meistä ei ole täydellinen, emme edes omissa silmissämme; jokaisella meistä on tiettyjä piirteitä, joita haluaisimme muuttaa, jos saisimme mahdollisuuden. Olemme joskus hämmentyneitä miettiessämme, kuinka kauas jäämme ihanteistamme, niin hämmentyneitä, että pelkäämme, ettei ole mitään mahdollisuutta tulla haluamaksemme ihmiseksi. Tällöin kieltämisen puolustusmekanismimme tulee kuvaan mukaan vieden meidät vastakkaiseen äärimmäisyyteen: sanomme itsellemme, ettei mikään meissä tarvitse muutosta, joten miksi huolehtia? Kumpikaan äärimmäisyys ei anna meille vapautta muuttua.

Olemmepa olleet miten pitkään NA:ssa tai sitten tulokkaita, vapaus muuttua tulee kahdentoista askeleen työskentelystä. Kun myönnämme voimattomuutemme ja elämämme hallitsemattomuuden, toimimme vastoin valhetta, joka sanoo, ettei meidän tarvitse muuttua. Oppiessamme uskomaan, että meitä suurempi voima voi auttaa meitä, menetämme pelkomme, että olemme vaurioituneet peruuttamattomasti; opimme uskomaan, että voimme muuttua. Käännymme Jumalan  -  sellaisena kuin hänet käsitimme  -  huolenpidon puoleen ja käytämme hyväksemme tarvitsemamme voiman päästäksemme eteenpäin rehellisessä itsetutkiskelussa. Myönnämme Jumalalle, itsellemme ja toiselle ihmiselle, mitä olemme löytäneet. Hyväksymme hyvän ja pahan itsessämme; tämän hyväksynnän kautta vapaudumme muutokseen.


Juuri tänään: Tahdon muuttua. Askeleita työskentelemällä uskallan kohdata pelon ja kieltämisen sekä löytää muutokseen tarvittavan hyväksynnän.



Epävirallinen käännös "Just for Today"  -  kirjasta.


