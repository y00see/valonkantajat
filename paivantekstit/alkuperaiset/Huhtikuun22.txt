Tällä tiellä
Huhtikuun 22.

"Tämä on tiemme hengelliseen kasvuun."
Perusteksti s. 40

Kun saavuimme ensimmäiseen NA-kokoukseemme, moni tunsi olevansa tiensä päässä. Emme enää pystyisi käyttämään. Olimme hengellisessä vararikossa. Useimmat meistä olivat täysin eristäytyneitä eivätkä nähneet mitään syytä elää. Emme aavistaneet, että kun liityimme toipumisohjelmaan, astuimme rajattomien mahdollisuuksien tielle.

Aluksi pelkkä käyttämättä oleminen oli riittävän rankkaa. Kuitenkin, kun näimme muiden addiktien työskentelevän askelia ja toteuttavan niitä periaatteita elämässään, aloimme nähdä, että toipuminen on muutakin kuin käyttämättä olemista. NA-ystäviemme elämä oli muuttunut. Heillä oli suhde käsityksensä mukaiseen Jumalaan. He olivat toveriseuran ja yhteiskunnan vastuullisia jäseniä. Heillä oli syy elää. Aloimme uskoa, että nuo asiat olisivat mahdollisia meillekin. 

Kun jatkamme toipumistamme, omahyväisyys, suvaitsemattomuus tai epärehellisyys saattaa johtaa meidät harhateille. Kun näin käy, meidän täytyy tunnistaa merkit nopeasti ja palata polullemme  -  vapauteen ja kasvuun johtavalle tielle. 


Juuri tänään: Jatkan hengellisten, sosiaalisten ja yleisten elämäntaitojeni kehittämistä noudattamalla ohjelmani periaatteita. Voin matkustaa niin pitkälle kuin haluan toipumiseen johtavalla tiellä.



Epävirallinen käännös "Just for Today"  -  kirjasta, vain NA:n sisäiseen käyttöön.



