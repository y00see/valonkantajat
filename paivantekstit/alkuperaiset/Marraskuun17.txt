Tuskan läpi kulkeminen
Marraskuun 17.

"Meidän ei tarvitse käyttää enää koskaan, tuntuupa meistä miltä tahansa. Kaikki tunteet menevät lopulta ohi."
Perusteksti s. 89


Tuska tuntuu suuremmalta kuin koskaan ennen. Nouset vuoteesta unettoman yön jälkeen, puhut Jumalalle, eikä vieläkään tunnu yhtään paremmalta. "Se menee ohi", kertoo heikko ääni sisimmässäsi. "Milloin?", ihmettelet ravatessasi mutisten edestakaisin, ja lähdet jatkamaan päivää.

Kyynelehdit autossasi ja käännät radion täysille, ettet kuulisi omia ajatuksiasi. Mutta menet suoraan töihin, etkä edes harkitse huumeiden käyttämistä.

Sisimmässäsi tuntuu kuin olisit tulessa. Kun tuska kasvaa sietämättömäksi, lamaannut ja hiljenet. Menet kokoukseen ja toivot, että olisit yhtä onnellinen kuin muut näyttävät olevan. Mutta et retkahda.

Itket vielä vähän lisää ja soitat kummillesi. Ajat ystävän kotiin, etkä edes huomaa upeita maisemia, koska sisäinen maisemasi on niin synkkä. Ehkei sinusta tunnu yhtään paremmalta, kun olet käynyt tapaamassa ystävääsi  -  mutta et ainakaan ole mennyt tapaamaan entisiä yhteyksiäsi.

Kuuntelet viidennen askeleen. Jaat kokouksessa. Katsot kalenteria ja huomaat, että olet pysynyt taas yhden päivän puhtaana.

Sitten jonain aamuna heräät, katsot ulos ja huomaat, että on kaunis päivä. Aurinko paistaa. Taivas on sininen. Hengität syvään, hymyilet taas ja tiedät, että se todellakin menee ohi.


Juuri tänään: Miltä tahansa tänään tuntuukin, jatkan eteenpäin toipumisessani.



Epävirallinen käännös "Just for Today"  -  kirjasta, vain NA:n sisäiseen käyttöön.

