Jumalakeskeisyys
Maaliskuun 30.

"Meistä tulee asteittain pikemminkin jumalakeskeisiä kuin itsekeskeisiä, ja epätoivomme muuttuu toivoksi."
Perusteksti s. 103

Toivo on ihana asia! Ennen kuin tulimme Nimettömiin Narkomaaneihin, elivät monet meistä elämäänsä äärimmäisessä toivottomuudessa. Uskoimme, että oli kohtalomme kuolla sairauteemme.

Ensimmäisinä kuukausina ohjelmassa puhuvat monet jäsenet olemisesta "vaaleanpunaisella pilvellä". Olemme lopettaneet käyttämisen, saaneet joitakin ystäviä ja elämä näyttää lupaavalta. Asiat menevät hienosti. Sitten todellisuus astuu kuvaan. Elämä on elämää edelleenkin  -  menetämme vieläkin työpaikkoja, kumppanimme yhäkin jättävät meidät, ystävämme edelleenkin kuolevat, voimme vieläkin sairastua. Pidättäytyminen huumeista ei takaa, että elämä aina olisi sitä mitä haluamme.

Kun elämän todellisuus, sen omilla ehdoilla, astuu kuvaan, käännymme korkeamman voimamme puoleen ja muistamme, että elämä menee niin kuin menee. Meidän ei kuitenkaan, riippumatta siitä mitä tapahtuu, tarvitse vaipua epätoivoon, sillä toivoa on aina. Tämä toivo piilee suhteessamme korkeampaan voimaamme.

Tämä suhde kehittyy ajan myötä, kuten tekstimme ajatus sen ilmaisee: "Meistä tulee asteittain pikemminkin jumalakeskeisiä." Luottaessamme yhä enemmän korkeamman voimamme voimaan, ei elämän vastoinkäymisten tarvitse saattaa meitä epätoivon suohon. Kun keskitymme enemmän Jumalaan, keskitymme vähemmän itseemme.


Juuri tänään: Luotan korkeampaan voimaani. Hyväksyn, että riippumatta siitä mitä tapahtuu, antaa korkeampi voimani käyttööni tarvittavat voimavarat sen kanssa elämiseen.



Epävirallinen käännös "Just for Today"  -  kirjasta, vain NA:n sisäiseen käyttöön.



