Taakan keventäminen
Maaliskuun 11.

"Meistä ei tule parempia ihmisiä muiden virheitä tuomitsemalla. Olomme paranee, kun puhdistamme oman elämämme..."
Perusteksti s. 42

Joskus tarvitsemme jonkin konkreettisen tapauksen ymmärtääksemme, mitä katkeruudesta kiinni pitäminen meille aiheuttaa. Emme ehkä ole tietoisia siitä, miten tuhoisia katkeruudet oikeasti ovat. Ajattelemme: "Entäs sitten, minulla on oikeus olla vihainen" tai, "Voi olla, että elättelen paria pikku kaunaa, muttei siinä mielestäni mitään."

Nähdäksemme selvemmin, mikä vaikutus katkeruuksista kiinni pitämisellä on elämäämme, voimme yrittää kuvitella, että jokainen kauna on kivi, jota kannamme. Pikku närää, kuten vihastumista jonkun huonosta ajotaidosta, voisi kuvastaa pieni kivi. Pahojen ajatusten hautomista kokonaista ihmisjoukkoa kohtaan voisi kuvastaa valtava kivenjärkäle. Jos oikeasti joutuisimme kantamaan kaikkia näitä kiviä, uupuisimme varmasti niiden painon alle. Itse asiassa, mitä hankalampi taakka meillä olisi käsiteltävänä, sitä vilpittömämmin yrittäisimme vapautua siitä.

Katkeruuksiemme painolasti hidastaa hengellistä kehitystämme. Jos todella toivomme vapautta, yritämme päästä eroon mahdollisimman suuresta määrästä ylimääräistä painolastia. Olomme kevetessä huomaamme, että kykenemme paremmin antamaan ihmisille anteeksi heidän virheensä ja itsellemmekin omamme. Ravitsemme mieltämme hyvillä ajatuksilla, ystävällisillä sanoilla ja palvelemalla muita.


Juuri tänään: Pyrin siihen, että katkeruuksien painolasti poistettaisiin mielestäni.



Epävirallinen käännös "Just for Today"  -  kirjasta, vain NA:n sisäiseen käyttöön.



