Suljettu mieli
Huhtikuun 11.

"Uutta ajatusta ei voi istuttaa suljettuun mieleen... Tällainen toiminta ohjaa meidät sellaisiin näkemyksiin, joita välttelimme koko elämämme. "
Perusteksti s. 104

Tulimme NA:han elämämme pohjapisteessä. Olimme käyttäneet loppuun omat ideamme. Kun tulimme tänne, tarvitsimme kaikkein eniten juuri uusia ideoita, uusia tapoja elää, joita jakoivat ihmiset, jotka olivat kokeneet niiden toimivan. Kuitenkin suljettu mielemme esti meitä omaksumasta juuri niitä ideoita, joita tarvitsimme elääksemme.

Kieltäminen estää meitä tiedostamasta juuri sitä, kuinka kovasti me tosiaan tarvitsemme uusia näkemyksiä ja uutta suuntaa. Myöntämällä voimattomuutemme ja huomaamalla, kuinka perijuurin hallitsemattomaksi elämämme on tullut, suomme itsellemme mahdollisuuden nähdä, kuinka kipeästi tarvitsemme sitä, mitä NA:ssa on tarjolla.

Itseriittoisuus ja oma tahto voivat estää meitä myöntämästä edes sitä mahdollisuutta, että olisi olemassa jokin itseämme suurempi voima. Jos kuitenkin myönnämme sen surullisen tilan, johon oma tahtomme on vienyt meidät, silloin avaamme silmämme ja mielemme uusille mahdollisuuksille. Kun muut kertovat meille voimasta, joka on tuonut tervettä järkeä heidän elämäänsä, alamme uskoa, että sellainen voima voisi joskus tehdä saman meillekin.

Puu, josta on karsittu oksat pois, kuolee, ellei sen runkoon ympätä uusia oksia. Samoin karsi addiktio meistä kaikki mahdolliset ohjenuorat. Kasvaaksemme tai jäädäksemme edes henkiin on meidän avattava mielemme ja suostuttava juurruttamaan uusia ajatuksia elämäämme.


Juuri tänään: Pyydän korkeampaa voimaani avaamaan mieleni uusille toipumisen periaatteille.



Epävirallinen käännös "Just for Today"  -  kirjasta, vain NA:n sisäiseen käyttöön.


