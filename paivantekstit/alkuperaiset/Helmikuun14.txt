Rehellisyys ja hengellisyys
Helmikuun 14.

"Jokaisella on täydellinen ja ehdoton oikeus ymmärtää jumala omalla tavallaan. Koska meillä on tämä oikeus, meidän on oltava rehellisiä uskossamme, jos aiomme kehittyä hengellisesti."
Perusteksti s. 27
                                                                               
Kokouksissamme, tauoilla ja keskusteluissa kummimme kanssa kuulemme NA-ystäviemme kertovan, kuinka he ymmärtävät korkeamman voimansa. Olisi helppoa "antaa virran viedä" ja omaksua jonkun toisen käsitykset. Mutta, aivan kuten kukaan muu ei voi toipua puolestamme, ei kenenkään muun hengellisyys voi korvata omaa hengellisyyttämme. Meidän on rehellisesti etsittävä sellaista jumalakäsitystä, joka oikeasti toimii meille.

Monet meistä alkavat tuon etsimisen rukouksella ja mietiskelyllä ja jatkavat sitä toipumiskokemuksillaan. Onko ollut hetkiä, jolloin olemme saaneet voimaa itsemme ulkopuolelta kohdataksemme elämän haasteita? Kun olemme vaikeina hetkinä hiljentyneet etsimään opastusta, olemmeko löytäneet sitä? Millaisen voiman uskomme johdattaneen ja vahvistaneet meitä? Millaista voimaa etsimme? Näihin kysymyksiin vastaamalla ymmärrämme korkeamman voimamme tarpeeksi hyvin tunteaksemme olevamme turvassa ja pyytääksemme luottavaisina sitä huolehtimaan tahdostamme ja elämästämme.

Lyhyellä tähtäimellä voi lainattu jumalakäsitys toimia. Ajan myötä meidän on löydettävä oma käsityksemme korkeammasta voimasta, sillä tämä voima tulee kantamaan meitä toipumisessamme.


Juuri tänään: Etsin itseäni suurempaa voimaa, joka voi auttaa minua kasvamaan hengellisesti. Tänään tutkin käsityksiäni rehellisesti ja ymmärrän jumalan omalla tavallani.



Epävirallinen käännös "Just for Today"  -  kirjasta, vain NA:n sisäiseen käyttöön.

                                       

