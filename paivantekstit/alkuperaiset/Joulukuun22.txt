Uusi tapa elää
Joulukuun 22.

"Kun huomaamme tämän tien päässä, ettemme enää kykene huumeiden avulla tai ilman niitä toimimaan inhimillisesti, kohtaamme kaikki saman pulmatilanteen... Ainoaksi vaihtoehdoksi näyttää jäävän, että jatkamme kuten parhaiten osaamme katkeraan loppuun asti, vankilaan, laitokseen tai kuolemaan, tai että löydämme uuden tavan elää."
Perusteksti s. 95


Mikä oli aktiivisen addiktion pahin piirre? Monille meistä se ei ollut mahdollisuus, että sairautemme jonain päivänä tappaisi meidät. Pahinta oli se, että olimme joka päivä kuin eläviä kuolleita, elämän loputtomassa merkityksettömyydessä. Olimme kuin käveleviä haamuja, ei eläviä, rakastavia osia ympärillämme olevaa maailmaa.

Toipuessamme opimme uskomaan, että meillä on tarkoitus; rakastaa itseämme ja rakastaa toisiamme. Työskentelemällä kahtatoista askelta opimme hyväksymään itsemme. Tuon itsemme hyväksymisen myötä on tullut itsekunnioitus. Olemme nähneet, että mikä tahansa tekemämme vaikuttaa toisiin; olemme osa lähellämme olevien ihmisten elämää ja he ovat meidän. Olemme alkaneet luottaa toisiin ihmisiin ja tunnistamaan vastuumme heihin nähden.

Toipuessamme palaamme elämään. Ylläpidämme uutta elämäämme toimimalla toisten hyvinvoinnin hyväksi sekä pyrkimällä joka päivä tekemään sen paremmin  -  tässä astuvat kuvaan mukaan kymmenes, yhdestoista ja kahdestoista askel. Haamuna elämisen päivät ovat ohi, mutta vain niin pitkään, kun aktiivisesti pyrimme olemaan terveitä, rakastavia ja auttavia osia omassa ja läheistemme elämässä.


Juuri tänään: Olen löytänyt uuden tavan elää. Tänään pyrin palvelemaan toisia rakkaudella ja rakastamaan itseäni.



Epävirallinen käännös "Just for Today"  -  kirjasta.


