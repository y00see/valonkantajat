Hyvitykset ja kummit
Toukokuun 23.

"Haluamme vapautua syyllisyydestämme, mutta emme kenenkään muun kustannuksella."
Perusteksti s. 44

Kohdatkaamme tosiasia: useimmat meistä jättivät vanaveteensä tuhon jälkiä ja vahingoittivat ketä tahansa, joka tiellemme sattui. Jotkut niistä, joita addiktiossamme vahingoitimme kaikkein eniten, olivat ihmisiä, joita kaikkein eniten rakastimme. Yrittäessämme päästä syyllisyydestä, jota koemme tekojemme johdosta, voi meillä olla kiusaus kertoa rakkaillemme, julmine yksityiskohtineen, asioita joista olisi paras olla puhumatta. Sellaiset paljastukset voivat aiheuttaa paljon vahinkoa mutteivät juuri mitään hyvää.

Yhdeksännessä askeleessa ei ole kysymys syyllisen omantuntomme rauhoittelusta; siinä on kysymys siitä, että otamme vastuun vääristä teoistamme. Työskennellessämme kahdeksatta ja yhdeksättä askelta, tulisi meidän pyytää kummimme opastusta ja hyvittää väärät tekomme siten, ettei siitä aiheudu meille lisää hyvitettävää. Emme etsi vapautta ainoastaan katumuksesta  -  etsimme vapautta vajavuuksistamme. Emme enää halua aiheuttaa vahinkoa rakkaillemme. Yksi tapa varmistaa, ettemme tee niin, on työskennellä yhdeksättä askelta vastuuntuntoisesti, tarkistaen vaikuttimemme ja keskustellen kummimme kanssa, etenkin ennen kuin toteutamme suunnittelemiamme hyvityksiä.


Juuri tänään: Haluan hyväksyä vastuun tekemisistäni. Ennen kuin toteutan hyvityksiä, puhun kummini kanssa.



Epävirallinen käännös "Just for Today"  -  kirjasta, vain NA:n sisäiseen käyttöön.


