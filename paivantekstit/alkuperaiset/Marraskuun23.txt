Jumalan tahto
Marraskuun 23.

"Helpotus, jonka koemme hellittäessämme ja antaessamme Jumalan ohjata', auttaa meitä rakentamaan elämästämme elämisen arvoisen."
Perusteksti s. 28
	

Addiktiossamme pelkäsimme, mitä voisi tapahtua, jos emme hallitsisi kaikkea ympärillämme. Monet meistä kehittivät yksityiskohtaisia valheita suojellakseen huumeidenkäyttöään. Jotkut meistä manipuloivat kaikkia ihmisiä ympärillään vimmatussa yrityksessä saada heiltä jotain, jotta voisivat käyttää enemmän huumeita. Eräät meistä menivät vaikka kuinka pitkälle estääkseen kahta ihmistä puhumasta toistensa kanssa ja näin ehkä paljastamasta valheellisuutemme. Näimme vaivaa pitääksemme yllä harhakuvaa, että hallitsimme addiktiotamme ja elämäämme. Tässä tapahtumaketjussa estimme itseämme kokemasta sitä tyyneyttä, jonka antautuminen korkeamman voiman tahdolle tuo.

Toipumisessamme on tärkeää päästää irti hallinnan harhakuvitelmasta ja antautua korkeammalle voimalle, jonka tahto meidän suhteemme on parempaa kuin mikään, mitä itse voimme huijata, manipuloida tai juonitella itsellemme. Jos huomaamme yrittävämme saada lopputulokset hallintaamme ja olemme peloissamme tulevaisuuden suhteen, on toimenpiteitä, joita voimme tehdä kääntääksemme tämän kehityksen suunnan. Palaamme toiseen ja kolmanteen askeleeseemme ja katsomme, mitä olemme oppineet uskomaan korkeammasta voimasta. Uskommeko todella, että tämä voima voi huolehtia meistä ja palauttaa mielemme terveyden? Jos niin on, niin voimme elää kaikissa elämän ylä- ja alamäissä  -  sen pettymyksissä, sen suruissa, sen ihmeissä ja sen riemuissa.


Juuri tänään: Antaudun ja annan korkeamman voiman tahdon tapahtua elämässäni. Hyväksyn tämän antautumisen tuoman tyyneyden lahjan.



Epävirallinen käännös "Just for Today"  -  kirjasta, vain NA:n sisäiseen käyttöön.

