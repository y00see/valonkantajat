Tämä ei ole testi	
Helmikuun 7.

"...olemme löytäneet rakastavan, henkilökohtaisen Jumalan, jonka puoleen voimme kääntyä."
Perusteksti s. 29 - 30


Joillakin meistä on toipumiseen tullessaan käsitys, että elämän koettelemukset ovat sarja kosmisia testejä, joiden tarkoituksena on opettaa meille jotain. Tämä uskomus ilmenee helposti silloin kun jotain traumaattista tapahtuu ja vaikeroimme: "Korkeampi voimani koettelee minua!" Olemme vakuuttuneita siitä, että jos joku tarjoaa meille huumeita, tai jos kohtaamme tilanteen, jossa voisimme tehdä jotain luvatonta jäämättä kiinni, että kyse on toipumisemme testaamisesta. Saatamme jopa ajatella, että uskoamme koetellaan, kun ahdistumme jonkin elämässämme tapahtuneen tragedian johdosta.

Rakastava Korkeampi voima ei kuitenkaan testaa toipumistamme, luonnettamme eikä koettele uskoamme. Elämä on elämää, ja joskus se tekee kipeää. Monet meistä ovat menettäneet rakastetun ilman omaa syytään. Jotkut meistä ovat menettäneet kaiken aineellisen hyvän. Jotkut meistä ovat jopa joutuneet suremaan oman lapsen menetystä. Elämä voi toisinaan olla hyvin raskasta, mutta korkeampi voimamme ei tätä tuskaa meille ole langettanut. Pikemminkin tämä voima pysyy koko ajan vierellämme, valmiina kantamaan meitä, jos itse emme enää jaksa. Elämä ei voi aiheuttaa meille mitään vaivaa, jota käsityksemme mukainen Jumala ei voisi parantaa.


Juuri tänään: Luotan siihen, että korkeampi voimani haluaa minulle hyvää, ja että minua rakastetaan. Pyydän korkeamman voimani apua kun tarvitsen sitä.



Epävirallinen käännös "Just for Today"  -  kirjasta, vain NA:n sisäiseen käyttöön.



