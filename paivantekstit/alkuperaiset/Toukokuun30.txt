Yksinäisyys  -  yksikseen oleminen
Toukokuun 30.

"Jakaminen muiden kanssa ehkäisee syrjäytyneisyyden ja yksinäisyyden tunteita."
Perusteksti s. 39
	
On eri asia olla yksikseen kuin olla yksinäinen. Yksinäisyys on mielentila, tyhjyys, joka tekee meidät surullisiksi ja joskus toivottomiksi. Yksinäisyys ei aina lievity sillä, että aloitamme ihmissuhteen tai että ympäröimme itsemme ihmisillä. Jotkut meistä ovat yksinäisiä jopa huoneessa, joka on täynnä ihmisiä.

Monet meistä tulivat Nimettömiin Narkomaaneihin addiktiomme epätoivoisen yksinäisyyden johdosta. Tultuamme kokouksiin alamme saada uusia ystäviä, ja usein yksinäisyydentunteemme lievenee. Monet meistä joutuvat kuitenkin kamppailemaan yksinäisyyden kanssa koko toipumisensa ajan.

Mikä hoito auttaa yksinäisyyteen? Parasta hoitoa on aloittaa suhde korkeampaan voimaan, joka voi täyttää sydämemme tyhjiön. Huomaamme, ettei meidän koskaan tarvitse tuntea olevamme yksinäisiä, kun meillä on usko korkeampaan voimaan. Voimme paremmin olla yksiksemme, kun meillä on tietoinen yhteys käsityksemme mukaiseen jumalaan.

Vuorovaikutuksessa muiden kanssa koemme usein syvää täyttymystä, kun edistymme toipumisessa. Huomaamme kuitenkin myös sen, että mitä lähemmäksi korkeampaa voimaamme tulemme, sitä vähemmän meillä on tarvetta ympäröidä itseämme ihmisillä. Alamme tutustua sisäiseen olemukseemme, joka on pysyvä seuralaisemme, kun edelleenkin tutkimme ja syvennämme suhdettamme itseämme suurempaan voimaan. Tajuamme, että meillä on hengellinen yhteys johonkin suurempaan kuin mitä itse olemme.


Juuri tänään: Saan lohtua tietoisesta yhteydestäni korkeampaan voimaan. En ole koskaan yksin.



Epävirallinen käännös "Just for Today"  -  kirjasta, vain NA:n sisäiseen käyttöön.

                                       

