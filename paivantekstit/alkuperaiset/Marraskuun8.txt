Mielenvikaisuudesta vapautuminen
Marraskuun 8.

" Kysy itseltäsi, olisiko mielenvikaisuutta mennä sanomaan jollekulle: 'Tahtoisin ostaa sydänkohtauksen tai kuolemaan johtavan onnettomuuden?'"
Perusteksti s. 25


Olemme kuulleet sanottavan, että jos emme ole rakastuneita, emme voi muistaa, miltä rakkaus tuntuu. Sama voidaan sanoa mielenvikaisuudesta: Kun olemme siitä vapaita, saatamme unohtaa, kuinka todella outoa mielenvikainen ajattelumme voi olla. Mutta ollaksemme kiitollisia siitä mielemme terveydestä, jonka olemme saavuttaneet NA:ssa, meidän tarvitsee vain muistaa, kuinka mielenvikaisia olemme todella olleet.

Tänään voi olla vaikeaa kuvitella sanovansa jotain niin naurettavaa kuin: "Tahtoisin ostaa sydänkohtauksen tai kuolemaan johtavan onnettomuuden?" Kukaan selväjärkinen ei pyydä sellaisia asioita. Juuri tässä se pointti onkin. Aktiivisessa addiktiossamme emme olleet selväjärkisiä. Joka päivä, kun olimme addiktiomme vietävinä, me houkuttelimme puoleemme kohtalokasta sairautta, rappiota, hyväksikäyttöä, kurjuutta, vankeutta, väkivallasta aiheutuvaa kuolemaa, jopa pelkästä typeryydestä aiheutunutta kuolemaa. Tuossa valossa sydänkohtauksen tai kuolemaan johtavan onnettomuuden pyytäminen ei enää kuulostakaan niin omituiselta. Niin mielenvikaisia olemme olleet.

Ohjelma, toveriseura ja korkeampi voimamme  -  yhdessä ne ovat saaneet aikaan ihmeen. Toinen askel ei ole turha toive  -  se on todellisuutta. Tietäen, kuinka paljon mielenvikaisuutta olemme kokeneet, voimme kunnoittaa ennen kaikkea ihmeellistä voimaa, joka on palauttanut meille mielemme terveyden. Siitä olemme todella kiitollisia.


Juuri tänään: Muistelen, kuinka mielenvikainen olen ollut aktiivisessa addiktiossani. Siksi kiitän korkeampaa voimaani mieleni terveydestä, joka on palautunut elämääni.



Epävirallinen käännös "Just for Today"  -  kirjasta, vain NA:n sisäiseen käyttöön.

