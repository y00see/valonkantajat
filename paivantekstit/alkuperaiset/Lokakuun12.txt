Oikeassa oleminen
Lokakuun 12.

"Kun myönnämme, että elämämme on tullut hallitsemattomaksi, ei meidän tarvitse kiistellä mielipiteistämme... Meidän ei enää tarvitse koko ajan olla oikeassa."
Perusteksti s. 56


Mikään ei niin nopeasti erota meitä NA-jäsentovereidemme lämmöstä ja kaveruudesta kuin halu olla "oikeassa". Epävarmoina kuvittelemme olevamme jonkinlaisia auktoriteettihahmoja. Kärsiessämme huonosta itsetunnosta yritämme nostaa itseämme ylemmäksi painamalla muita alas. Parhaimmillaan sellainen taktiikka karkottaa muut luotamme, pahimmillaan se saa aikaan hyökkäyksiä. Mitä enemmän yritämme tehdä muihin vaikutusta sillä, kuinka "oikeassa" olemme, sitä enemmän harhaan joudumme.

Meidän ei tarvitse olla "oikeassa" ollaksemme turvassa. Meidän ei tarvitse kuvitella, että meillä on vastaus kaikkeen, jotta muut rakastaisivat ja kunnioittaisivat meitä. Tosiasiassa juuri päinvastoin. Kellään meistä ei ole kaikkia vastauksia. Olemme riippuvaisia toistemme avusta tullaksemme toimeen käsityskykymme puutteiden kanssa, ja olemme riippuvaisia itseämme suuremmasta voimasta selviytyäksemme omassa voimattomuudessamme. Elämme sovussa muiden kanssa, kun tarjoamme, mitä tiedämme, myönnämme, mitä emme tiedä ja pyrimme oppimaan vertaisiltamme. Elämme turvallisesti itsemme kanssa, kun lakkaamme luottamasta omaan voimaamme ja alamme luottaa jumalaan, jonka olemme toipumisessa oppineet tuntemaan.

Meidän ei tarvitse koko ajan olla "oikeassa", vaan toipumassa.


Juuri tänään: Jumala, myönnän voimattomuuteni ja sen, että elämäni on hallitsematonta. Auta minua elämään tasa-arvoisena muiden kanssa, riippuvaisena sinun ohjauksestasi ja voimastasi.



Epävirallinen käännös "Just for Today"  -  kirjasta, vain NA:n sisäiseen käyttöön.


