Tapahtumaketju
Maaliskuun 4.

"Ohjelmasta on tullut osa minua... Ymmärrän selvemmin mitä elämässäni tänään tapahtuu. En enää vastusta tätä tapahtumaketjua."
Perusteksti s. 162

Huumekierteessä näyttivät asiat tapahtuvan täysin sattumanvaraisesti. Me vain "teimme kaikenlaista", usein tietämättä miksi ja mihin se johtaisi. Elämällä ei juuri ollut arvoa eikä tarkoitusta.

Kahdentoista askeleen tapahtumaketju tuo elämäämme tarkoitusta; työskentelemällä kahtatoista askelta opimme hyväksymään itsessämme sekä synkät että valoisat puolet. Luovumme kielteisyydestä, joka esti meitä havaitsemasta addiktion vaikutusta meihin. Tutkimme itseämme rehellisesti ja huomaamme kaavamaisuudet ajattelussamme, tunteissamme ja käyttäytymisessämme. Kun avaudumme täysin jollekin toiselle ihmiselle, saamme nöyryyttä ja uutta näkökulmaa. Pyrkiessämme vapautumaan luonteenvirheistämme, tulemme tietoisiksi omasta voimattomuudestamme ja itseämme suuremmalta voimalta saamastamme voimasta. Mitä paremmin ymmärrämme itseämme, sitä paremmin kykenemme ymmärtämään muita ja hyväksymään heidät.

Kaksitoista askelta ovat avaimia tapahtumaketjuun, jota kutsumme "elämäksi". Kun työskentelemme askeleita, tulee niistä osa meitä  -  ja meistä tulee osa ympäröivää elämää. Maailmamme ei enää ole tarkoitukseton; ymmärrämme paremmin, mitä elämässämme tänään tapahtuu. Emme enää vastusta tätä tapahtumaketjua. Tänään, askeleita työskennellessämme elämme niitä.


Juuri tänään: Elämä on tapahtumaketju ja kaksitoista askelta ovat avaimia siihen. Tänään käytän askeleita osallistuakseni tähän tapahtumaketjuun, ymmärrän sekä itseäni että toipumistani ja nautin siitä.



Epävirallinen käännös "Just for Today"  -  kirjasta, vain NA:n sisäiseen käyttöön.



