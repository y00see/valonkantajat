Luovuttaminen
Marraskuun 15.

Ota tahtoni ja elämäni. Ohjaa minua toipumisessani. Näytä minulle, miten minun tulisi elää."
Perusteksti s. 27


Kuinka aloitamme prosessin, jossa annamme korkeamman voiman ohjata elämäämme? Kun etsimme neuvoa tilanteisiin, jotka huolestuttavat meitä, huomaamme usein, että korkeampi voima työskentelee toisten kautta. Kun hyväksymme, ettei meillä ole kaikkia vastauksia, avaudumme uusille ja erilaisille vaihtoehdoille. Halu päästää irti ennakkoluuloisista ajatuksista ja mielipiteistä avaa kanavan, jonka kautta hengellinen ohjaus voi valaista tietämme.

Ajoittain meidät pitää ajaa hajoamispisteeseen asti, ennen kuin olemme valmiit kääntymään korkeamman voiman puoleen vaikeissa asioissa. Ahdistuneet juonittelut, kamppailut, suunnittelut, murehtimiset  -  mitkään näistä eivät riitä. Voimme olla varmoja, että jos annamme huolemme korkeamman voimamme haltuun, kuuntelemme toisten kokemusten jakamista tai mietiskelemme hiljaisuudessa, saamme vastauksen.

Ei ole mieltä elää raastavaa elämää. Elämän läpi ryntääminen kuin talo olisi tulessa uuvuttaa meidät, eikä vie minnekään. Pidemmällä tähtäimellä ei manipulaatiomme muuta tilannetta. Kun luovutamme ja annamme korkeamman voiman tulla elämäämme, huomaamme, miten parhaiten pääsemme eteenpäin. Vastaukset, joilla on terve hengellinen pohja, ovat paljon parempia kuin itse keksimämme vastaukset.


Juuri tänään: Luovutan ja annan korkeamman voimani ohjata elämääni.



Epävirallinen käännös "Just for Today"  -  kirjasta, vain NA:n sisäiseen käyttöön.

