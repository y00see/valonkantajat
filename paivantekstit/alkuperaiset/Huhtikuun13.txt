Ihmisten miellyttäminen
Huhtikuun 13.

"...hyväksyntää hakeva käyttäytyminen vei meidät syvemmälle addiktioomme..."
Perusteksti s. 15
                                                                               
Kun muut antavat tunnustusta siitä, mitä teemme tai sanomme, se tuntuu hyvältä; kun he paheksuvat sitä, tuntuu kurjalta. Muiden mielipiteillä meistä ja sillä, miltä nuo mielipiteet saavat meistä tuntumaan, voi olla myönteistä arvoa. Kun ne saavat meistä tuntumaan hyvältä pitää kiinni huumeettomasta suunnastamme, ne kannustavat meitä myös jatkamaan niin. "Ihmisten miellyttäminen" on jotain ihan muuta. "Miellytämme ihmisiä", kun teemme asioita, oikeita tai vääriä, vain saadaksemme joltain hyväksyntää.

Heikko itsetunto voi saada meidät uskomaan, että tarvitsemme jonkun muun tunnustusta, voidaksemme hyväksyä itsemme. Teemme mitä ikinä luulemme tarvittavan, saadaksemme muut sanomaan, että olemme ihan hyväksyttyjä. Hetken se tuntuu hyvältä. Sitten alamme kärsiä. Kun yritämme miellyttää muita, väheksymme itseämme ja omia arvojamme. Tajuamme, ettei muiden hyväksyntä täytä sisällämme olevaa tyhjiötä.

Sisäinen tyydytys, johon pyrimme, voi löytyä tekemällä "oikeita asioita oikeasta syystä". Kun lopetamme toimimasta ainoastaan saadaksemme tunnustusta muilta, murramme ihmisten miellyttämisen kierteen ja alamme toteuttaa korkeamman voimamme tahtoa meidän suhteemme. Kun näin teemme, voimme iloisen yllättyneinä huomata, että ne ihmiset, joilla on todellista merkitystä elämässämme, hyväksyvät käytöksemme yhä paremmin. Kaikkein tärkeintä tässä on kuitenkin, että me hyväksymme itsemme.


Juuri tänään: Korkeampi voima, auta minua elämään sopusoinnussa hengellisten periaatteiden kanssa. Vain silloin kykenen hyväksymään itseni.



Epävirallinen käännös "Just for Today"  -  kirjasta, vain NA:n sisäiseen käyttöön.


