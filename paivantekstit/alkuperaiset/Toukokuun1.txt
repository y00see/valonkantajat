Itsetunto ja palvelu
Toukokuun 1.
  
"Kun olen mukana palvelussa, koen olevani arvokas."  
Perusteksti s. 212
                                                                               
Useimmilla meistä oli Nimettömiin Narkomaaneihin tullessaan jäljellä hyvin vähän itsetuntoa. Monet jäsenet sanovat alkaneensa kehittää itsetuntoaan osallistumalla palveluun toipumisensa alkuvaiheessa. Jotain ihmeenkaltaista tapahtuu, kun meillä alkaa palvelun kautta olla myönteistä vaikutusta muiden elämään.

Useimmilla meistä ei ole paljoa kokemusta, voimaa eikä toivoa jaettavanamme, kun olemme olleet kolmekymmentä päivää puhtaana. Meille sanotaan, että meidän olisi oikeastaan parasta vain kuunnella. Meillä kuitenkin on jo kolmenkymmenen päivän kohdalla jotain tarjottavaa addiktille, joka tulee ensi kertaa NA:n kokoukseen ja kamppailee pysyäkseen kaksikymmentäneljä tuntia puhtaana. Tämä kaikkein uusin jäsen, jolla on ainoastaan halu lopettaa käyttäminen vaan ei työkaluja siihen, voi tuskin kuvitella kenenkään pysyvän puhtaana vuoden, kaksi vuotta tai kymmenen vuotta. Mutta hän kykenee samastumaan ihmisiin, jotka ovat olleet kolmekymmentä päivää puhtaana ja noutavat kolmenkymmenen päivän avaimenperän kasvot ylpeydestä ja epäuskosta loistaen.

Palvelu on asia, joka on meidän ainutlaatuinen lahjamme  -  sitä ei kukaan voi ottaa meiltä. Annamme ja saamme. Palvelun kautta alkaa monille meistä toisinaan pitkäkin matka hyödyllisiksi yhteiskunnan jäseniksi.


Juuri tänään: Olen kiitollinen mahdollisuudesta palvella.



Epävirallinen käännös "Just for Today"  -  kirjasta, vain NA:n sisäiseen käyttöön.


